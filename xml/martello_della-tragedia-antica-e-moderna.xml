<?xml version="1.0" encoding="UTF-8"?>
<?xml-model href="../../teibook/teibook.rng" type="application/xml"  schematypens="http://relaxng.org/ns/structure/1.0"?>
<?xml-stylesheet type="text/xsl" href="../../teipub/xsl/tei2html.xsl"?>
<TEI xmlns="http://www.tei-c.org/ns/1.0" xml:lang="it">
  <teiHeader>
    <fileDesc>
      <titleStmt>
        <title>Della tragedia antica e moderna</title>
        <author key="Martello, Pier Jacopo (1665-1727)">Pier Jacopo Martello</author>
        <editor key="Gallo, Valentina">Valentina Gallo</editor>
      </titleStmt>
      <editionStmt>
        <edition>OBVIL</edition>
        <respStmt>
          <name>Valentina Gallo</name>
          <resp>OCR, stylage sémantique</resp>
        </respStmt>
      </editionStmt>
      <publicationStmt>
        <publisher>Université Paris-Sorbonne, LABEX OBVIL</publisher>
        <date when="2015"/>
        <idno>http://obvil.paris-sorbonne.fr/corpus/historiographie-theatrale/martello_della-tragedia-antica-e-moderna/</idno>
        <availability status="restricted">
          <licence target="http://creativecommons.org/licenses/by-nc-nd/3.0/fr/">
            <p>Copyright © 2015 Université Paris-Sorbonne, agissant pour le Laboratoire d’Excellence « Observatoire de la vie littéraire » (ci-après dénommé OBVIL).</p>
            <p>Cette ressource électronique protégée par le code de la propriété intellectuelle sur les bases de données (L341-1) est mise à disposition de la communauté scientifique internationale par l’OBVIL, selon les termes de la licence Creative Commons : « Attribution - Pas d’Utilisation Commerciale - Pas de Modification 3.0 France (CC BY-NC-ND 3.0 FR) ».</p>
            <p>Attribution : afin de référencer la source, toute utilisation ou publication dérivée de cette ressource électroniques comportera le nom de l’OBVIL et surtout l’adresse Internet de la ressource.</p>
            <p>Pas d’Utilisation Commerciale : dans l’intérêt de la communauté scientifique, toute utilisation commerciale est interdite.</p>
            <p>Pas de Modification : l’OBVIL s’engage à améliorer et à corriger cette ressource électronique, notamment en intégrant toutes les contributions extérieures, la diffusion de versions modifiées de cette ressource n’est pas souhaitable.</p> 
          </licence>
        </availability>
      </publicationStmt>
      <sourceDesc>
        <bibl><author>Pier Jacopo Martello</author>, <title>Della tragedia antica e moderna</title>, <edition>1<hi rend="sup">ère</hi> édition</edition>, <pubPlace>Roma</pubPlace>, <publisher>Francesco Gonzaga</publisher>, <date>1715</date>, 236 p.</bibl>
      </sourceDesc>
    </fileDesc>
    <profileDesc>
      <creation>
        <date when="1715"/>
      </creation>
      <langUsage>
        <language ident="it"/>
      </langUsage>
    </profileDesc>
  </teiHeader>
  <text>
    <body>
      <head rend="uc">Della tragedia antica e moderna</head>
      <div>
        <head>L'Autore a chi legge</head>
        <p>Non pretende l’autore di questo dialogo di trattare in esso interamente della tragedia. Ciò, al creder suo, è un ricantare una crambe replicata più del bisogno; e quando se ne richiedesse un trattato più universale, e compiuto, invia i lettori ad un volume, che poco fa è uscito, o sta per uscire alla luce del signor dottore Vincenzo Gravina calabrese. Intende qui solamente di toccare alcune differenze fra l’antica, e moderna tragedia; donde ei deriva curiosa occasione di altercar ragionando. Al qual’effetto introduce un mpostore, in cui figura uno di quei ciarlatani, che tutto dì udiamo spacciarsi per chimici, e posseditori del decantato segreto dell’universale rimedio, chiamato per essi elissire; colla quale invenzione costui si finge Aristotile, e reca in campo varie apparenti ragioni, a cui non ben quietandosi il nostro autore, venera nondimeno gl’insegnamenti del vero Aristotile in bocca sua; e così dileggia l’Impostore, ma riverisce, e rispetta il Filosofo.</p>
        <p>Nel trattare poscia particolarmente del dramma per musica ha egli adoperate alcune parole, che sono per avventura in commercio, ma che però non si leggono nel vocabolario: e di queste dimanda perdono, che spera di conseguire dagli accademici, trattandosi di termini comunemente accettati in lingua, che tuttavia vive, e cresce, e che per or non ha in pronto vocaboli equivalenti.</p>
        <p>Protesta finalmente l’Autore, che quantunque non sappia aver detto cosa, di cui la nostra santa religione possa offendersi, pure se qualche parola gli fosse sfuggita delle usate per chi compone, intende di conservare sino alla morte sentimenti indubitati di vero cattolico. E vivi felice.</p>
      </div>
      <div>
        <head rend="uc">Sessione prima</head>
        <p>Sempre fu pieno il Mondo, e sempre lo sarà d’impostori, e questa è una certa razza di spiriti o torbidi, o disperati, che quantunque sieno detestabili per la lor professione, non sono però affatto disprezzevoli per qualche ardir di talento, che gli fa spiccare fra gli uomini, e senza il quale mai non può regger 1’impostura. Quindi è, che avvenutomi a' giorni miei con un di costoro, mostrai di pendere interamente da' suoi bizzarri ragionamenti: imperocché, se bene questi mi movevano a tali risa, che io stentava molto a sopprimerle, nondimeno dalle materie poi, delle quali meco trattò, lo conobbi per un’ingegno da non deridersi, e tale insomma da raccontarne i discorsi, siccome intraprendo, con quelle curiose circostanze, che dalla mia, qualsiasi memoria, mi saranno suggerite, e dalla mia poca eloquenza permesse. Navigava io lungo la frequentata e vaga riviera di Genova verso Savona, nella più allegra e nobile compagnia, che mai potesse per viandante desiderarsi, godendo io la gloria di servire nell’importantissima sua pontificia spedizione per le due corti di Francia e di Spagna, monsignor Pompeo Aldrovandi, cavaliere, di cui la mia patria si pregia, come di uno de' suoi più insigni cittadini per chiarezza antica, e non mai interrotta di sangue illustre, e patrizio; uomo, non men letterato, che protettore de' letterati; prelato insomma, a cui, siccome la corte di Roma ha confidate le più gelose delle sue cariche, così comparte i primi luoghi ne' primi gradi del merito e dell’onore. Venivano pur sul medesimo legno monsignor Ovardi de' duchi di Nortfolc, e monsignor Aquaviva de' duchi d’Atri, signori, de' quali bastano i cognomi per saperne la nascita, e che alla nascita aveano conformi le doti dell’animo, e dell’ingegno. Lungo sarebbe il registrar qui tutto il numero de’ gentilissimi cavalieri, che coronavano la poppa della galera comandata, e diretta dalla cautela del commendatore Piero Minucci per sua Altezza Reale di Toscana, che a monsignor Aldrovandi l’avea generosamente conceduta.</p>
        <p>Io che per uso tal volta mi sottraggo dalla conversazione, per desiderio di solitudine, mi dilungava nella corsia, quando sulla prua vidi un certo uomo di toga assai contraffatto della persona, piccolo, gobbo, e di un’età, che pareami poco minore di settant’anni; ma accostatomi a lui per la curiosità di parlargli, scopersi in esso un difetto ancora di più, ed era, che ei balbutiva, perché, balbutendo appunto, mi disse: - Tu mi guardi con tale attenzione, ch'io ben discerno, la mia strana figura muoverti a riso, che quantunque dentro respinto dall’onestà tua, non è però, che non ti appaia negli occhi, ed ora ancor maggiormente, che mi odi deforme nel mio pronunziare, come mi vedi nella persona; ma qualunque io mi sia, sappi, che io te conosco più, che tu non credi, e se tu pure conoscerai me, spero di separare nell’animo tuo la derisione dalla maraviglia, e che questa prevalerà a quella dimodoché non disprezzerai nel viaggio la mia finora sprezzata conversazione -.</p>
        <p>- Come - io risposi - potrò da qui avanti deridere chi ascolto sì ben ragionare? Io confesso, che cotest’abito del tuo corpo, che altri poteva muovere a scherno, moveva me a compassione per uomo di età sì avanzata, e di struttura sì poco adatta a soffrir gl’incomodi del viaggio fra le nausee, e gli scotimenti del mare; ma poiché ti sei dato a spiare il mio interno, io te l’apro ben volentieri, acciocché tu scopra senz'alcun velo l’avidità, che ho di saper chi tu sia -.</p>
        <p>Tu vedi - ei soggiunse - un vecchio, secondo l’apparenza, di settant’anni, ma in sostanza uom tu vedi, che da giovanetto passato in Atene, ivi fu ascoltator di Platone, finché qualche fama di sapere mi elevò (grazie a Filippo re de' Macedoni) al grado di governatore, e maestro del poi sì grande Alessandro. Ma lode al Cielo che ridi scopertamente del mio parlare. Sfogati, figlio, ch'egli è di ragione, e benché forse non meriti d’esser deriso da un poeta italiano un greco filosofo, che oltre all’avere scritti non infelici versi nel proprio idioma, lasciò ricco il mondo di sopra trecento volumi, fra' quali si contano delle <hi rend="i">Omeriche quistioni</hi> sei libri, due dell’<hi rend="i">Arte poetica</hi>, uno delle tragedie, uno della <hi rend="i">Locuzion de' poeti</hi>, e tre de' <hi rend="i">Poeti</hi> medesimi, il ridere nondimeno ti sia permesso per l’amore di quella verità, che tu cerchi, e che un mio invincibil genio mi ha posto in animo di scoprirti. Fa dunque conto, che io sia un Impostore, ma attendi alle mie ragioni. -</p>
        <p>- Intanto - io seguiva - mi vuoi tu sì credulo, che io mi dia per vinto all’illusione di aver sugli occhi Aristotile, di cui sono secoli, e secoli, che io credo smarrite ancora le ceneri? Certamente io dirò quello, che io lessi, aver detto, benché mal a proposito, in altra occasione lo stesso Aristotile: Costui molto dice, ma niente prova.-</p>
        <epigraph>
          <p>Io - replicò egli - ho voluto privilegiarti, preferendoti a tanti finora da me conosciuti, e poiché ho rotto il silenzio, seguirò a dire qualche cosa atta a persuaderti alquanto, se non a convincerti, che io sono Aristotile. Hai tu mai letto chi fu mio padre? Fu questi Nicomaco, medico di professione, come saprai; ma sappi inoltre, che ei fu ancora chimico sì sventurato, che prima della sua morte non poté perfezionar quel rimedio, che, sebbene non rende immortale, fa però vivere sì lungamente, che uno sciocco arriverebbe a sperare di più non morire; Io, seguendo in ciò l’arte sua, ne perfezionai un’ampolla, della quale un solo sorso bevuto, dopo il sonno di pochi giorni, fa vivere un secolo, e già è per me voto il vetro preservatore, e per quanto io abbia poi faticato coll’arte a riempierlo, la fortuna, o il Cielo, che mi vuol mortale, non mi han secondato, in guisa che io godo di questa luce per l’ultimo secolo. Tu ridi ancora, né me ne offendo: così ancor io riderei, se tu mi dicessi cose lontane dal creder mio. Ma non hai tu contezza di tanti, che han lungamente dormito, e si son poscia svegliati a spaventare i posteri loro? Questi ebbero fortuna non dissimigliante alla mia. Dormirono alcuni più lungamente, perché a misura che il farmaco è più, o meno possente, lavora in più breve, o in più lungo tempo di sonno una nuova tempra di umori, che purgano le viscere infracidite, e le ristoran mancanti, ed uom si desta appresso, e vegeto, e rinnovato. Ti rammenterai pur anche di aver letto, come io, sott’altro pretesto, pria di morire mi feci recare in Eubea due tazze, l’una del vino di Lesbo, l’altra di quello di Rodi, e che gustatone di ambidue, fu il primo per me preferito: lo preferii come più acconcio a custodire lo spirito, che furtivamente v'infusi del mio possente preservativo; di modo che quel giorno fu ben fatale a Demostene in Puglia, ma non a me, che fattomi chiuder in una cassa di cedro, di cui mi era ascosa nel manto la chiave, ne uscii nascosamente d’indi a pochi giorni, e coll’arte stessa cangiando in oro quanti metalli mi venivano alla mano, diedi nuovo cominciamento alla vita, che va a finir pochi lustri dopo la tua. Ed ecco quanto io posso addurti, per render più verisimile quello, che io ben m’accorgo, te credere tuttavia ostinatamente impossibile. Mentre così ragionava il nostro Aristotile, accompagnava le sue parole con tanta efficacia d’espressione, e con tanta vivezza di spirito, che malagevolmente io mi do a credere, potersi formar un’impostura più animosa, ma tale insomma da compiacersene qualunque più accorto di me si fusse trovato ad udirlo. Or via, in grazia del tuo ragionare (io replicai) mi vo' far questo sforzo di non crederti per ora impostore. Ma che hai tu fatto in tanti secoli, che sei vissuto? Ti sei tu dato a comporre nuovi libri? Che se trecento in settant’anni ne hai scritti, quante migliaia ne avrai prodotti in sì lungo agio di età da pubblicarsi, ora massimamente, che <quote>La facil troppo invenzion tedesca </quote>parlo della stampa, ha facilitato cotanto il commercio dell’opere e degl’ingegni? Eh che, studiando, (m’interruppe lo svelto gobbo) sul libro dell’universo co' viaggi, colle osservazioni, e colle varie lingue per me imparate ho consumati tutti i miei anni, e ne consumerei altrettanti, se il mio destino non mi trascinasse inevitabilmente alla fossa. Io ti giuro che più d’una volta ho pianto amaramente il mio nome, vedendo l’opere mie più di me stroppiate da' miei interpreti<note resp="author">A testo: <hi rend="i">interpetri</hi>.</note>; e poscia dagli emoli miei, e da' persecutori de' miei sofismi lacerate, e dismesse; e se alcun obbligo mi lega a quelli, che vengon creduti miei posteri, questi solamente sono i poeti, i quali non della mia vera <hi rend="i">Poetica</hi>, ma di un piccolo abbozzo della medesima si son fatto un idolo, un giogo, una legge, che fra di essi mi rende ancor venerabile. Questo mio resto di riputazione sia raccomandato anche a te, che ne' tuoi <hi rend="i">Sermoni</hi> hai ardito di pizzicarmi, e di appianarmi le spalle, che con tutto il tuo battere, conservansi ancor rilevate.-</p>
        </epigraph>
        <p>- E come - io soggiunsi - i miei <hi rend="i">Sermoni</hi> sono elevati all’onore d’esser passati ancor sotto gli occhi d’un Aristotile? – </p>
        <p>- Se questo è onore - egli rispose - l’hanno i tuoi <hi rend="i">Sermoni</hi>, il tuo poema, i tuoi dialoghi, e le tue tragedie ottenuto. Ed eccoti già nella curiosità d’intendere quel, che io ne giudichi, però ti prego a non curarti del mio giudicio, ma di quello dell’università de' letterati, che difficilmente s’inganna; ed ora massimamente che nella vostra Italia si pesano assai saviamente gl’ingegni.-</p>
        <p>- Parliamo almeno - io aggiungeva - della tragedia; né già è mia intenzione d’esaminare tutte le parti della medesima, mentre la legge della tua, o non tua <hi rend="i">Poetica</hi>, ma che sotto il nome d’Aristotile va per le bocche degli uomini, è in alcune parti le più essenziali accettata e da' moderni, e da me, e in ciò non vi è discrepanza fra le antiche tragedie, e le nostre. Intendo voler ragionare di alcune cose, che non ritrovo io ne' drammi, su' quali hai tu fondata la regola, che prescrivi, e che presentemente (e abbaino i critici) si frequentano, e piacciono. E se tu hai veduto rappresentare le favole d’Eschilo, di Sofocle, e di Euripide a' tuoi primi giorni, siccome a' nostri quelle de' due Corneli, del Racine, del Capistron, del Fosse, del p. Colonia, del Crébillon, del Grange, e di tanti altri poeti franzesi, giudica un poco se è ragionevole il recedere dal metodo antico per oneste cagioni, o se sia dicevole l’aggiungere angustie nuove a quelle, in che ha ristretti gl’ingegni la tua <hi rend="i">Poetica</hi>. Ma lascia in pria, ch'io mi sfoghi contra cotesti adoratori della tua Grecia, la quale a me non è dio, ma è bene una parte di mondo, da cui riconosco la venuta delle bell’arti in Italia. Ci sono certi invidiosi della felicità del loro secolo, che attribuiscono tutto a' passati, e massimamente a quelli, ne' quali fiorivano i Greci; non vogliono, che si possa più conseguire altra gloria, che quella del somigliarli come ombra corporea. Io mantengo, che costoro sono pazzamente invidiosi della moderna gloria, e sono evidentemente ingiusti al nostro confronto, non invidiando noi agli antichi l’onore di primi inventori. Vogliamo ancora liberalmente attribuire a' tuoi Greci qualche parzialità della provvidenza divina, che abbia meglio organizati e disposti que' primi ingegni destinati per essa ad inventare con simmetria, che potesse accreditarsi fra gli uomini, quelle cose, che dovean servir d’esemplare, e procacciar de’ seguaci; laonde si sono propagate tutte le arti nella posterità. Vogliono di più i vostri Greci? Vengo sino ad inventarmi un miracolo per lodarli. Ma perché ti sei posta tu la parrucca, se cotesta a' tempi che dici tuoi, non usavasi? Perche non vesti col pallio greco, e perché non copri il tuo dorso con catenelle d’oro, siccome è fama che allora tu adoperassi? Tu mi dirai d’aver mutate le vesti, perché il mondo pur le ha mutate, e così per non parer singolare ci comparisci figura antica in questo moderno equipaggio. Ma, comunque siasi, non trovi tu niente di buono, e di ragionevole nel vestir nostro, e nelle nostre parrucche? Coteste adornano pur la testa anche secondo il gusto di voi altri Greci, che l’amavate chiomata con ricci delicatamente pettinati, ed unti. Si può pur con essi alleggerir la state, e maggiormente munirla l’inverno; dimodoche l’emicranie non sono più sì frequenti, e si trovano più comode quelle teste, che al lor bisogno, e temperamento proporzionano l’artificiosa capellatura. Ma perche voi altri Greci non imbandir di ghiande le tavole, giacché questo era il cibo della famosa età di Saturno? E se per ghiande intendete tutte le frutte, ve la fo buona, non mangiate dunque, che frutte; e non bevete, che acqua. Ma mi direte d’avere voi migliorato il sistema de' vostri rozzi antenati colle carni, e col vino, perche, massimamente dopo il diluvio, non si convince, che coloro vivessero più di voi, se si ha la dovuta fede agli storici. Ma io vi soggiungo, che noi pure abbiamo migliorata la condizion vostra nel cibo, e le zuppe franzesi, e i lusinghieri ragù, e i teneri arrosti non ti spiaceranno, tanto più che vedo pochissima differenza fra l’età vostre e le nostre. Io non voglio correre per gli esempli, perché altro che poche sessioni si richiederebbono al nostro ragionamento, né ti credo lontano dal concedermi quanto in simil materia per avventura adducessi. Nella poesia sì, che sta tutto il guaio, perché questa fu, per così dire, inventata, e certamente perfezionata nelle teste d Eschilo, di Euripide, e di Sofocle, per parlare (come abbiam proposto) della tragedia. Ma, padre mio, io so, che le tragedie franzesi piacciono più delle vostre, e la ragione vi dee ben essere, perché senza valente ragione egli è poi difficile, sapete, il lungamente ingannar l’universo. Piacciono forse per la corruttela del costume? Ma le vostre son pur piene di assassinamenti, d’incesti, ed appariscono assai più scostumate di quelle, che oggi sui palchi rappresentiamo. Anzi, se il mondo è più scellerato, per questa stessa ragione gli dovrebbero piacer più le vostre. Vi sono alcune cose mirabili nei tre citati poeti, ma ve ne sono delle insoffribili, e chi queste imita, se meriti fortuna nol so, so ben, che non l’ha. Si sfogano i secchi poeti contra i moderni, trovando nell’<hi rend="i">Aminta</hi>, nel <hi rend="i">Torrismondo</hi>, nel <hi rend="i">Pastor fido</hi> gravi difetti, e vi sono. Ma la maggior parte de' loro difetti, e sopra de' quali si strepita maggiormente, è il non aver osservate le regole sue, che tutte sono ragioni nate dall’esempio, e dall’applauso comune, e ciò vuol dire, che non han seguitati in ogni lor parte gli esempi lasciatici, come in retaggio e in fidecommisso da' Greci. Ma costoro hanno un bello sfiatarsi, pubblicando volumi pieni di allegazioni, colle quali ostentano di aver rivolta una biblioteca di uomini, l’uno de' quali ha copiato l’altro, siccome certi li copiano tutti. Schiamazzino pure, si facciano de' seguaci, moriranno di voglia, che i criticati drammi perdano appresso de' letterati la stima, vedendoli sempre più rinomati moltiplicar per le stampe. Scoppieranno, mirando li loro abbandonati, e nelle loro agonie non faranno, ch'esaggerare il pazzo gusto del secolo, appellando al giudicio di una più saggia posterità. Io pretendo, che il mio esemplare infallibile siano, non già i Greci soli, ma la natura, e che siano il mio fondamento non già i soli tuoi scritti, né quelli de' tuoi comentatori, ma la ragione. Essendo, a mio credere, ne' tragici Greci molte sconvenevolezze di cose, che patiscono una necessaria mutazione dal tempo, queste si debbono compatire, e, s’uom lo voglia, lodare, ma non giammai imitare; e giova il sostituir ad esse le nostre, che si conformano all’uso. Ve ne sono ben poi delle altre che non patiscono mutazione da' tempi, ed in queste si vogliono condannare, e per chi lo può riformare. Ecco la massima, con cui si debbono leggere, ed osservare le antiche tragedie, ed ecco quanto io posso dire di quelli, che leggono i tragici Greci in ginocchioni; e son certo, che Sofocle, ed Euripide ne direbbero forse lo stesso, ed amerebbero più me, che imito le loro virtù, di cotesti, che i loro vizi esaltano, e propagano, e, non per carità verso i poeti greci, ma per amore, che hanno disordinatamente a sé stessi, col pretesto di renderli venerabili, li rendono ingiuriosamente spregevoli. Aristotile, questo è un episodio, che ha che fare con la materia, non meno di quel delle navi, che tu tanto lodi per la connessione sì necessaria, che ha con la favola dell’<hi rend="i">Iliade</hi>.-</p>
        <p>- Ma tu non avverti - soggiunse il vecchio - che i Greci sono stati perfetti in quell’arti, che han molta somiglianza alla poesia? La pittura, la scoltura, e l’architettura sono riuscite appresso di noi perfettissime; e da' nostri artefici i vostri han ritratto quanto è di buono nelle opere loro, senza giammai arrivarci. Tu vedi che l’Ercole de' Farnesi, e la Venere de' Medici sono i prototipi delle corporature umane imitate; e felice quello, che sa più degli altri accostarsi a questi perfetti, buoni, e delicati modelli dell’arte. Gli ordini poi greci nell’architettura sono stati la regola, e l’ornamento della superba Roma, di cui ammiriamo ancora gli avanzi. Della pittura, che non si vede, il lungo tratto de' secoli è in colpa. -</p>
        <p>- Ma - ripigliai io - ti si conceda quanto tu dici sopra il valore de' tuoi scultori, de' tuoi dipintori e de' tuoi architetti. Io, quanto alla pittura, so che avrei molto che dire; e so, che, se tu hai veduto Apelle, non ti rammaricherai più che tanto, che le sue pitture non vivano a fronte di quelle di Rafaele, di Tiziano, del Buonaruoti, del Parmigiano, del Correggio, di Paolo, de' Caracci, del Primaticcio, del Tibaldo, di Guido, del Zampieri, dell’Albano, del Barbieri, del Maratta, e del Cignano, e de' loro più valenti scolari, perché mi lusingo che la gloria greca in ciò non supererebbe la nostra. Nella scoltura, che si conserva, io vedo un’immagine che altera, e migliora il vero, senza scostarsene; te lo accordo: ma vorrei, che un Greco avesse scolpito il <hi rend="i">Mosè</hi> del gran Michelagnolo, o il deposito di Leon X, opera di quel dalla Porta, o l’<hi rend="i">Attila</hi> dell’Algardi; l’antichità ce li renderebbe allora più venerabili, e forse sarebbero egualmente la norma dell’arte, come per preminenza di tempo sono adesso le statue più rinomate de' Greci; pure questo non toglie, che le vostre non siano perfette. Solamente aggiungo, che se al secolo del tuo sì grande Alessandro, e, se il vogliamo, anche a quello delle maggiori repubbliche, coteste cose erano così perfette, tu hai a provarmi colla tua loica, che tali fossero a' tempi di Omero, di Eschilo, di Euripide, e di Sofocle, per dedurne, che siccome eran perfette la scoltura, la pittura e l’architettura, così ancor lo fosse la poesia. Io ti proverò bene l’imperfezion delle prime colle imperfezioni delle seconde, quando sia vero (qual tu mi supponi) che abbiano insieme una necessaria, ed infallibile connessione. Noi imitiamo le vostre statue, perché le troviamo perfette; ma non trovando in tutto perfette le vostre poesie, per qual ragion dobbiamo in tutto imitarle? Non troviamo in tutto perfetto il tuo Omero; e se ciò ti parrà nostra colpa, rispondi al Tassoni, e mi quieto; ma stenterai. Io non voglio dilungarmi ora sui tragici, ma so che sei persuaso, come non la cederei al Tassoni. Vi sono virtù insuperabili, e queste imitiamo, non perché noi non le avessimo sapute inventare, ma perché i vostri, nati prim di noi, sono stati in necessità d’inventarle. Certo i primi hanno imitata la natura, e noi, imitandola, sembra, che quelli imitiamo; perché come vorresti dipingere un uom senza testa, se senza testa uom non fu mai generato? E però, se quanti se ne genereranno, saranno sempre sul modello del primo, che fu generato, saranno perciò meno uomini di quel primo? Non certamente. Ma passisi ad altro. Confronteremo adunque in alcune parti la vostra con la nostra tragedia, ed esamineremo a suo luogo la lor differenza, come anche le altercazioni moderne fra' troppo attaccati di venerazione all’antichità, e fra alcuni altri, che non vogliono attorno altra legge, che quella del loro capriccio.</p>
        <p>- Può essere - replicò l’Impostore - che gli uni, e gli altri di questi fallino strada. Per altro tu non t’inganni nel credere, che io abbia veduto rappresentare le tragedie de' nostri autori, e de' vostri, siccome ancora ho gustati fra' vostri coloro, che venerano affatto l’antichità, e quelli ancora che la disprezzano. Ti dei ricordare averti io poco fa detto, che ti conosceva: questa almeno non è un’impostura. Dal ritratto, che sta intagliato in fronte dell’opere tue, ti ravvisai, ti conobbi nell’alma città di Roma, e in una certa conversazione di giovani derisori, che oh lor fortunati se tanto di moderazione avessero, quanto hanno d’ingegno. -</p>
        <p>- E qual fu questa conversazione - io diceva -  in cui la prima volta mi ravvisasti?</p>
        <p>- Quella - ei seguiva - in cui leggevasi il <hi rend="i">Papiniano</hi>, una di quelle tragedie moderne, in cui s’affetta l’antichità. Colà tu ridevi della caricatura d’un gobbo canuto che gridava (oh bello!) ad ogni parola; e quello era io: guardami bene, ed esamina, se sotto questa parrucca, che mi ha non so se abbigliato o più deformato, ti sovviene di questa figura, che pur dovrebbe esserti rimasta fitta nella memoria. Tu pure, benché non tanto, applaudevi; e come astenersene? Già vi era la metà a ciò destinata, e così era meglio correr dovunque correvasi, acciocché il silenzio non fosse parso in te invidia, là dove non l’era, né poteva esserlo mai. -</p>
        <p>- A dirti il vero, o maestro - io soggiunsi - non posso negarti, che mi mortificasse il veder dopo un mio lavoro di più di vent’anni venirmene un altro addosso di cinque tragedie corteggiate non dirò dagli applausi de' suoi scolari solamente, ma da quelli del loro medesimo maestro giureconsulto, che nel suo bizzarro prologo generale pronunzia assai francamente di aver per esse restituita la greca tragedia al teatro, della quale appena un’ombra, dic’egli, apparisce in tutte le altre tragedie, o estere o italiane, tanto più, che questo ristoratore della tragedia, questo distruttore della riputazione di tutti noi altri tragici italiani od esteri ha perfezionata la sua gran fabbrica in pochi mesi, com’egli scrive : <quote>E senza pregiudicio della cattedra</quote>. Io nondimeno, benché non mi nomini espressamente, gli sono ben’obbligato che mi cacci ancor senza nome nel gregge del Trissino, e del Tasso, e di altri celebri autori. -</p>
        <p>- Impara - riprese a dir l’Impostore - di trattar co' filosofi, che da nessun altro rispetto si lasciano indurre, se non da quello del vero, o di ciò, che essi apprendon per vero. Quel tale giureconsulto filosofante ha scritto quel, che ha sentito, e sente quello che ha scritto. Tu aspetti intanto, che io giudichi fra voi due; ma vi giuro per Aristotile, che invano attenderete ambi la mia sentenza. Se sentenziassi contro di lui, parrebbe fatto in vendetta dello strapazzo continuo, che ei fa del mio nome in ogni occasione di scrivere, o di parlare. Se pronunciassi contro di te, parrebbe fatto in vendetta di quanto hai contra me scritto nella <hi rend="i">Poetica</hi>. Io passo dunque sotto silenzio il giudicio, rimettendovi l’uno, e l’altro a quello del popolo. Sin ad ora le tue sono uscite in teatro felicemente, e molto popolo di più città dell’Italia ha pagato per ascoltarle. A questo cimento si attendono le tragedie de' pochi mesi. -</p>
        <p>- Questo popolo, signor Aristotile - allora io risposi - che voi mi date per giudice, non sarà accettato per tale dal nostro giureconsulto. -</p>
        <p>- Ed egli averà il torto - qui ripigliò l’Impostore - perché se bene il popolo non sempre delle composizioni poetiche è giudice competente, egli è però delle azioni, che si rappresentano in scena. Se tu vorrai, che il popolo (e quando dico popolo intendo un’adunanza di dotti, d’indotti, e di misti) giudichi saviamente della bellezza di un sonetto, di una canzone, perché si ricerca un’intelletto purificato dalla notizia ed esperienza del buono, per esser la minor parte del popolo i dotti, la parte maggio può ingannarsi, e seppellire ne' suoi applausi la disapprovazion de' pochi, e così il maggior numero strascinerà seco il migliore. Ma quanto alle azioni sceniche, la maggior parte, e la più degna del popolo ha cuore, che fisicamente si lascia muover gli affetti, e quando lo spettatore già mosso entra nell’interesse degli attori, non vi è chi meglio giudichi dell’economia dell’azione e della proprietà de' caratteri, e tanto vede addentro la condotta del fatto rappresentato, quanto vi vedrebbero i veri personaggi, che, in scena sono imitati, se non finta, ma realmente operassero. -</p>
        <p>- Poiché dunque - io dissi - dobbiam parlare della tragedia, e insensibilmente siam penetrati nella materia, né tu vuoi dare la decisione fra le tragedie de' pochi mesi, e le altrui, attendiam l’opinione del popolo, che ha udite le prime recitate per chi le leggeva sonoramente in quella tal quale conversazione. Questo popolo adunque non crede, che rappresentate possano ricevere quell’applauso che vari passi bellissimi, e forti meriterebbero, e se ben peso questa popolare sentenza, nell’una parte la trovo giusta, ma nell’altra merita appello. Dicon costoro, che invece d’elevare il proprio spirito a ritrarci il carattere degli eroi per esso imitati, ha fatto descendere gli eroi medesimi a ritrarci il di lui solo carattere, dimodoché invece di veder quelli della tragedia ci vedi unicamente l’autore, ed in ciò forse il popolo non travede. In altra cosa sbaglia, al creder mio, giudicando, che la condotta di quelle tragedie sia troppo etica, e liscia, senza veruno intrecciamento, che metta in curiosità l’auditore di ciò che avverrà, in guisa che quanto dee poi avvenire, riesca nuovo, ed inaspettato. Per vero dire arde anche in qualche angolo dell’Italia quest’avidità di avvenimenti intrecciati nella tragedia, de' quali è nauseata la Lombardia, dopo che ha gustato sui propri teatri le tragedie franzesi di una condotta facile, piana, e naturale, siccome appunto son quelle de' vostri poeti che son nostra scorta. Or vatti a fidare del buon giudicio del popolo. -</p>
        <p>- Tu sì travedi - replicava il supposto Aristotile - ad accettar per popolo un uditorio composto di pochi letterati, la maggior parte parziali, e la minor parte emoli dell’autore, i quali giudicando secondo le loro opposte passioni, agevolmente sbilanciano. Io perciò tornoti a dire, bisogna rappresentarle a' dotti, a' gentiluomini, a dame, ad artigiani, a' vecchi, a' giovani, e sino a' fanciulli, e questo mescolamento insieme d’ogni età, d’ogni sesso, d’ogni nascita e professione sarà il vero popolo, che non errerà in sentenziare, e quando dissi rappresentarle, intesi cosa assai differente dal leggerle in una stanza, ove non appariscono, che per metà. Quanto poi alla decisione pronunziata da quel congresso, se si ha riguardo all’intenzion dell’autore, è affatto erronea, ed ingiusta. L'intenzione di esso è stata di esporre dalle scene italiane la greca tragedia, e vi è riuscito; siccome il suo diletto Trissino riuscì nell’esporre all’Italia una vera idea dell’epopeia greca ed omerica; e l’invilire i caratteri degli eroi, e massime de' tiranni, con fare il ritratto delle proprie piccole animette private, è stata non so se malizia, o povertà di quegli spiriti sì limitati, ed angusti; e voi siete ben obbligati al vostro giureconsulto dell’avervi esso dipinto in colori italiani un’immagine così giusta delle tragedie de' nostri greci antenati, ma siete ben poco tenuti a' nostri greci antenati dell’avere essi a lui lasciato un modello di caratteri eroici sì povero, e sì privato; mercé della sua buona intenzione auguriamogli miglior fortuna di quella del padre Scamacca siciliano, che con più di quaranta tragedie di questo peso, ed idea, stava sepolto senza nome nella Sicilia, di dove l’hai risuscitato nell’altrui memorie co' tuoi elogi. Rispetto poi agl’intrecciamenti, ed all’inviluppata condotta, egli è certo, che i Greci non l’hanno amata, non l’amano punto i franzesi, né mai l’amarono i buoni italiani, e in questa parte merita tutto l’applauso il nostro greco giureconsulto. La nazione spagnuola, a cui la tragedia moderna dee molto per l’invenzione di quei caratteri, che voi chiamate sforzati, e che tanto hanno elevati i sentimenti de' vostri attori, ed avviliti col paragone quelli de' nostri, è stata ancor l’inventrice di questo ingegnoso viluppo di avvenimenti, che ha fatto per lungo tempo sì gran figura in Italia. E siam d’accordo, che un tal viluppo ha il su pregio intero nelle commedie, o siano di plebei, o siano di gentiluomini, purché privati, ancorché nobili cittadini; ma non l’ha, né può mai averlo nelle tragedie, il cui viluppo dee esser semplice, e naturale, acciocché lo sviluppo sia pur agevole, e verisimile. E così lodo quel genio tragico, che a tutta possa si astiene da simili annodamenti gordiani, che non si possono sciogliere senza tagliarli, e lodo in questo fra gli altri l’autore del tuo <hi rend="i">Papiniano</hi>. La ragione si è, che a ciascheduno di noi privati, come di quelli, che per poco prendiamo degli sbagli, e che piccoli affari abbiam per le mani, e siamo meno osservatori, e meno osservati, avvengono cose, che, quando ci avvengono, sogliam dire, parer così inverisimili, che raccontate in un romanzo, o rappresentate in una commedia, sarebbero derise come impossibili; e pur le abbiam provate noi vere, e non v'è uomo privato, che nel corso della sua vita non ne possa numerar qualcheduna di questa tempra bizzarra, ed apparentemente incredibile. E perciò noi altri assisi ad una rappresentazione di non regie persone, specchiamo gli strani gruppi de' casi rappresentanti, in qualche nostro avvenimento di ciascheduno, ed assuefacendoci a tollerarli per verisimili, arriviamo poi anche a compiacercene. Meglio che nelle regie, nelle private persone accader puote l’esser tolto in iscambio per somiglianza di vestimento; il confidare ad un servo una lettera, che passi disgraziatamente alla mano di chi non doveva vederla; l’uscire a tutte l’ore di casa, ed il trovarsi furtivamente in tutti i luoghi ad ascoltare, o non veduto, o non conosciuto, gli altrui segreti discorsi, i travestimenti felici, e massime nella nazione spagnuola, ove le donne coperte da' lor zendadi vanno come mascherate, e nascoste, e si dan solo a conoscere con segni, che posson produrre degli equivoci, fonti ordinari di tutti gli avvenimenti, e viluppi delle lor rinomate commedie. Nella tragedia non è così, massime nella tragedia, in cui non dassi il primo luogo all’amore, perche dove l’amore occupa principalmente l’azione, sempre il personaggio pubblico opera da privato, e tal volta il principe da plebeo. Ma perché non si può avere un popolo spettatore tutto di principi, che esaminando le proprie coscienze, trovino vero in sé stessi quello, che vedono rappresentato in altrui, e il popolo, che interviene allo spettacolo, generalmente ha troppo alto concetto della grandezza de' principi, egli è forza nell’imitazione de' gran personaggi in teatro astenersene. In fatto ben rare volte i gravi interessi da un principe si confidano alla sciocchezza d’un servo; rare volte un principe esce di casa solo, e sconosciuto a suo arbitrio; non è facile, che soprarrivi all’improvviso in una stanza, ove altri discorra di cose, che gli appartengano, essendo i personaggi reali in troppa soggezione di sé medesimi, e troppo accompagnati, e lor mal grado osservati, e i loro visi son troppo impressi nella memoria del pubblico, per esser presi in iscambio, e per travestirsi senza esser ravvisati; e però torno a dire, questa sorta d’avvenimenti come universalmente creduta inverisimile ne' gran signori, si sfugge nelle tragedie. Lodiamo dunque il genio spagnuolo negl’intrecciamenti meravigliosi delle commedie, purché, come è ingegnoso il viluppo, lo scioglimento sia naturale; e questa è la spina, che per lo più guasta la fioritura delle loro vaghe invenzioni. Ma tu mi opporrai: sarà dunque la commedia assai più ingegnosa della tragedia, mentre che in questa non contenendosi stranezza di avvenimenti, come nell’altra, non farà punto meravigliar chi l’ascolta, e così semplice, e naturale non potrà dilettar altrettanto. Io non voglio paragonar qui la tragedia con la commedia, né vo' decidere, se in mio concetto prevaglia Sofocle ad Aristofane, il Cornelio a Moliere, il Tasso all’Ariosto, ma posso ben dirti che chiunque di questi eseguisce felicemente il suo dramma, merita una gran lode, e torno unicamente alla tragedia, di cui dobbiamo ragionare. Non è già vero, che la tragedia manchi di avvenimenti, che rechino meraviglia, ma voglion essere così ben tessuti, che la riuscita sia verisimile, ed in conseguenza la meraviglia, che ne deriva, sia ragionevole. Due cose fanno altamente meravigliar ne' grandi: l’una è, che per la loro ricchezza, e possanza abbagliandoci, ne fan credere di possedere una somma felicità, ma lo scoprirli più miseri d’un cencioso plebeo, ci fa stupir con ragione, e ciò naturalmente succede, quando di gran fortuna in gran sventura li vediamo, parte per colpa loro, e parte per colpa di un malvagio destino, precipitati; e, perchè la ragione degli opposti è la stessa, che un personaggio grande ridotto in miseria ascenda ad impensata felicità, ci fa il medesimo effetto; e questa è la peripezia tanto per me rinomata, senza di cui languirebbe qualunque tragedia di mesto o di lieto fine, ch'ella sia. Ma suole ancora, benché più di rado, avvenire, e ne abbiamo dalle storie non pochi racconti, che tal volta un principe erri sconosciuto fuor de' suoi stati per qualche tempo, e che poi nel grand’uopo si scopra con incontrovertibili contrassegni, lo che produce meraviglia insieme, e diletto negli ascoltanti. Anche questa sorta d’avvenimento viene verisimilmente ammessa nella tragedia, non sì frequente, e naturale, come la prima, e perciò più perigliosa; di maniera che diffìcilmente consiglio i tragici a frequentarla, perché pochissime di queste agnizioni si trovano, che siano felicemente condotte, e che non lascino che ridire. Vi è la famosa dell’<hi rend="i">Edipo</hi>, in cui concorrono tutte quelle, che da' vostri famosi drammatici italiani sono state esposte al teatro, come averai già osservato nel <hi rend="i">Torrismondo</hi> e nel <hi rend="i">Pastor fido</hi>. Vi è l’altra dell’<hi rend="i">Ifigenia in Tauris</hi>, che almeno per metà è bellissima, e che tu ti sei ingegnato d’imitare, e di compiere nella tua tragedia di questo nome; e vi è quella di Agrippa nel <hi rend="i">Finto Tiberino</hi> del franzese Quinault che non ha invidia alle due, che che siasi del credito, che ha questo sventurato tragico fra' suoi nazionali. Quindi è, che senza quest’agnizione può ben sussistere la tragedia, ma felice quella che avrà la peripezia, e l’agnizione così intrecciate, che vicendevolmente influiscansi ad esser cagione, ed effetto di sé medesime. Dissi, che senza questa agnizione può sussistere la tragedia, ma ti confido due sorte di agnizioni, senza una almen delle quali il tuo dramma non riporterà mai applauso; l’una è fisica, e quella te la perdono; l’altra è morale, e questa non è da trascurarsi per verun conto; nasce questa dallo scoprimento d’una passione in un animo, opposta a quella, che dianzi appariva. Stupiremo, se là dove credevasi indifferenza, ritrovisi amore; più saremo attoniti, se là dove amore speravasi, odio improvisamente s’incontri; e così sempre avverrà qualora un affetto opposto a quello che noi aspettavamo, inaspettatamente si sveli. Questa sorta non perigliosa, ma sempre mirabile, ma sempre verisimile di agnizione spicca particolarmente ne' soliloqui, ove il cuor dell’attore non ha alcuna tema di venir tutto al di fuori, e di abbandonarsi ad una intera sincerità. Son anche compensati i viluppi esterni spagnuoli dai viluppi interni delle passioni impegnate in maniera, che impegnino gli affetti degli ascoltanti quando ad amare chi odiavano, e quando ad odiare chi amavano, con movimento sì vero, e sì penetrante, che poi nel fine della rappresentazione ricrea, mentre si conosce originato da false aeree cagioni; e ne lascia con quella meraviglia, e con quel diletto, con cui lascia un orrido sogno, chi ne' maggiori perigli sognati destatosi, alla fine s’accorge di giacer sicuro, e felice nelle sue piume. -</p>
        <p>Qui faceva pausa il buon vecchio, perch'io conchiusi, vedendo venirci incontro la darsena di Savona : - Non so se veramente mi lasci sedurre a crederti quello, che tu mi racconti dell’esser tuo, ma non posso già ingannarmi nel crederti qual ti conosco, uomo di molta erudizione, e dottrina, e però nel viaggio, che far ci resta, ti prego a continuarmi la conversazione, e la confidenza. Seguiremo, quando a te piaccia, a discorrere d’alcune altre circostanze della tragedia, secondo che caderacci ordinatamente in acconcio, e moveremo alcune quistioni non meno importanti, che nuove, per non essere state da te insegnate, o non pensate, o leggermente toccate per altri, e che nondimeno giudico importantissime a questo fastidioso, e grave poema. -</p>
        <p>- M'inviti a nozze - dicea il contraffatto - invitandomi a simil discorso, e ti prometto di parlare con quella chiarezza colla quale io parlava a' discepoli miei insegnando, ma non con quella brevità oscura, con cui ho lasciate le memorie de' miei insegnamenti a' posteri ingrati. Troppo ho stemprata questa mia secca testa nella meditazione del vero, onde non ho voluto così masticarlo co' miei denti alla posterità, che infingarda pascendosi de' miei troppo ammolliti sistemi, abbandonasse all’ozio gl’ingegni. Le ho dati lumi, per metterla in traccia del mio cammino, ma ho voluto, che si avvezzi per le tenebre de' miei termini, a speculare. Ben è poi vero, che la cosa è ita più lontana di quel, che io credeva; si sono avvezzati i filosofi a pensar tanto da sé che nulla più pensano a me, se non per deridermi, e disprezzarmi. Ma già tu vedi, che alla buona cena di poppa ti aspettano i cavalieri; e chi son que' due che ti accennaro? -</p>
        <p>Così egli; ed io: - L'uno è il marchese Ubertino Landi nobilissimo cavalier piacentino, che meriterebbe venir per terzo a' nostri ragionamenti, tanto è gentile ne' suoi soavi costumi, e tanto è il suo gusto esquisito nel giudicio di queste materie; l’altro più giovinetto è il conte Marcantonio Ranuzzi, patrizio bolognese, che cammina a gran passo per arrivare all’età, ed alle cognizioni dell’altro. -</p>
        <p>- Godo - replicò l’impostore - che tu abbia amici, e compagni sì qualificati di costume, d’ingegno, e di nascimento, ma o non udirai più Aristotile, o fa' di tacere per ora ad essi il mio nome, e di contentarti, che a quattr'occhi fra noi due soli segua con reciproco nostro diletto questa, che chiami impostura. -</p>
        <p>Così all’imbrunir della sera approdammo felicemente a Savona.</p>
      </div>
      <div>
        <head rend="uc">Sessione seconda</head>
        <p>All’apparire della mattina sbarcammo, il Filosofo, ed io ad una parte di molo, che signoreggia non solamente la darsena, ma tutta la lunga spiaggia di Vado, e tutto il largo della marina, mentre il luogo è poi signoreggiato alle spalle da una catena deliziosa di colli, non meno lieti per gli ameni giardini, che per le vaghe perspettive di bei palazzi, che qua, e là, secondo il genio degli abitanti fra le negre, e copiose verzure biancheggiano. Ivi osservammo la casa del famoso Gabriele Chiabrera, che condusse alla gloria di Anacreonte, e di Pindaro il nome suo, per le liriche poesie, servando egli solo a' suoi tempi le muse italiane dalla contagion marinaresca. A piè dunque di queste piccole mura, in venerazione del gran poeta, sedemmo a favellare di poesia, perché io cominciai :</p>
        <p>- L'unità del tempo, e del luogo fa gran figura fra' zelanti tragici d’oggidì, perché là si crede maggior perfezione, ove è maggior semplicità, e a questa ragione aggiungon l’esempio delle greche tragedie, e ancora delle franzesi. Io nondimeno sempre sono stato di sentimento, che l’uditore perdoni agevolmente alla favola, o azione tragica, l’allungarsi a spazio maggiore di un giorno. In fatto sono state in grandissima riputazione le commedie spagnuole, nelle quali si vedono neglette queste prescrizioni di tempo in tal guisa, che alcuna volta esce in principio della commedia un fanciullo, che poi nella fine vecchio vi comparisce. Altre volte fra un atto e l’altro, ove il poeta dimanda in grazia all’immaginazione dell’uditore tanto intervallo di tempo, che preso insieme con quello che si consuma rappresentando, non ecceda le ventiquattr'ore, si sente, che tale ha fatto un viaggio, a cui più mesi  richiederebbonsi. -</p>
        <p>- Non innoltrarti più avanti - interruppe il nostro Aristotile - che spero di soddisfare alla tua curiosità, e, se non m’inganno, incontrerò ancora il tuo genio. L'unità dell’azione, del tempo, e del luogo sono necessarie alla perfezione della tragedia, perché appunto ivi è maggior perfezione, ove è maggiore semplicità; ma perche, secondo il sentimento del vostro Orazio: <quote>In vitium ducit culpae fuga, si caret arte. </quote>Egli è uopo spiegare in qual guisa si debba intendere questa triplicata unità; e anticipatamente ho da dirti, che prima di concepire il mio libro della tragedia, del quale avete appena un’abbozzo in quel frammento di nostra <hi rend="i">Poetica</hi>, io frequentava il teatro, ed osservate attentamente quelle tragedie, che riportavano maggior applauso dal popolo, conobbi ancora, che lo stesso faceva loro giustizia, e che a mio credere ancora quelle eran le più perfette. Ciò eseguito, ridussi, per ammaestramento de' posteri, a regola quello, che più eccellente veniva riputato nelle medesime, acciocché l’arte potesse condurre in avvenire la gioventù volonterosa di lode a quell’applauso, al quale avea condotti i nostri poeti la ben disposta natura, e il giudicioso discernimento. Trattai però dell’unità dell’azione, imperciocché aveva io osservato che una, e non più azioni rappresentavansi in quelle; e poi se la tragedia fu instituita per muover gli affetti al compatimento delle disgrazie avvenute a chi non tante ne meritava, e per infonder negli animi terrore di que' delitti, che anche commessi con qualche umana, se non divina ragione, si vedon severamente puniti, egli è uopo eccitar l’uno, e l’altro movimento circa ad un solo obbietto; perché, se più azioni si rappresentassero in scena, il senso, che tanto è minore, quanto è intento a più cose, divagherebbe o con poca, o senza alcuna movizione. Su questo dunque si patisce, e sì gli antichi, come i moderni, e tu stesso convenite col mio sentimento. L'unità del tempo, che io così chiamo in grazia del rinomato Pietro Cornelio, non è per me stata rigorosamente ristretta nel solo spazio d’un giorno, e ciò non ho fatto, perché se bene io crederei di maggiormente dilettar gli ascoltanti col rappresentar loro cose, che in un breve giro di Sole rare volte si è udito avvenire, come mutazioni grandissime di fortuna, e riconoscimenti di personaggi, che sotto altro nome, ed in abiti diversi viveano nascosti; nondimeno, perché il mirabile facilmente si scosta dal verisimile, che, a mio credere, è l’anima di tutti gli avvenimenti, non ho avuto gran scrupolo nel dilatar questo tempo in tal modo, che non si abbandoni il mirabile, come per avventura fan gli Spagnuoli, non essendo meraviglioso, che gran cose in lungo tempo succedano; né si esca del verisimile, non essendo verisimile che gran cose in breve tempo succedano, e però leggerai scritto nel mio frammento della <hi rend="i">Poetica</hi> al cap. II: <quote>Poiché la tragedia è un’azione dentro il periodo di un giorno, poco più, poco meno</quote>. In fatto i miei Greci in questa parte possono essere imitati dagli Spagnuoli, e se hai tu in mente le <hi rend="i">Trachinie</hi>, per parlar di una delle nostre tragedie, che or mi sovviene, avrai osservato, che Deianira ingelosita per Ercole innamorato d’altra donna, ricama una veste, coprendovi col ricamo il velenoso sangue di Nesso. Tu puoi dimandare una femmina del tempo che si ricerca a perfezionare un ricamo ancor grossolano; vuol ben esser tale a non consumarci attorno due settimane. Manda poi Deianira la veste perfezionata al marito sul promontorio di Eubea. Mostrisi un poco al nostro piloto della galea la distanza dal luogo della rappresentazione ad Eubea, ed egli ti dirà quanti giorni egli è uopo spendere in tal viaggio, supponendo ancora, che i venti non siano contrari al messo, siccome a noi lo sono stati. Di più, Ercole fa un sacrificio in Eubea, a cui meno d’un giorno non si può dare. Aggiungi che Ercole avvelenato viene a morire sul monte Eta, e pur ciò tutto avviene in men di due ore di rappresentazione, le quali ancora allungate dall’immaginazione a ventiquattr'ore, sono troppo scarse all’azione. Dell’unità del luogo ho io parlato nel mio libro della tragedia, ma nel frammento, che voi ne avete non ne ritrovo pur orma. Pure per farti intendere come io concepisca questa unità, è necessario, che io ti parli ancora della perfezione, che io stimai conveniente all’unità tragica, sia d’azione, sia di tempo, o alfin sia di luogo; e ripeto, che per comporre una tragedia veramente perfetta un’azione, una di un giorno, non si dee rappresentar, che in un luogo; ma questa unità non è così semplice, come altri se la figura; perché siccome l’azione è un corpo composto di più membra, così il luogo è composto ancor di più parti; ma siccome le membra non si vogliono penetrate col corpo, né disgiunte da lui, così le parti del luogo non si vogliono separate dal tutto, né tampoco con esso penetrate. Il luogo insomma sia tale, che i personaggi della favola possano andarsene, e ritornarsene dall’una all’altra parte del luogo rappresentato, in tempo, che l’azione possa terminarsi in poco più, o in poco meno di un giorno. -</p>
        <p>- Ah, se tu non sei Aristotile - allora esclamai - meriti d’esserlo per la saviezza del tuo discorso; ma mi permetti, che lasciando in un canto le due unità, nelle quali tutto il mondo letterato conviene, io dica qualche cosa di questa terza, in cui non convengono alcuni dei più scrupulosi, e di quelli in sostanza, che attendono a giudicare dell’opere altrui, senza lasciarne uscir delle proprie. Non pretendono già costoro, che l’azione segua in un luogo rigoroso, mentre tutto quello, che si racconta dai nunci certamente succede fuori del luogo della rappresentazione, che è la scena, ma per lo più succede appunto in tale distanza, che chi racconta possa essersi trovato presente al successo, e possa agevolmente essersi di là trasferito al luogo dove lo narra, in poco, o in ragionevole spazio di tempo. Ma il punto sta se si possa prender per luogo della rappresentazione una città con le sue adiacenze; se queste si possano porre sotto gli occhi con la mutazion delle scene, lo che nell’opinion d’alcuni moderni è un errore. E la ragione si è, che, abbisognando la tragedia di questo esterno ajuto della scena per essere rappresentata, quanto più se le moltiplica questo bisogno, tanto più si rende imperfetta, e meno meravigliosa, lo che non avverrebbe, se in quel luogo, che attualmente si vede, senza maggior fatica dell’immaginazione, o dell’occhio, tutto potessesi agevolmente rappresentare; dovendosi confessare, che quanto più la tragedia ha bisogno d’esterni aiuti, per esser rappresentata, tanto meno sussisterà per sé stessa, tanto più recederà da quella semplicità, che è un attributo della maggior perfezione. -</p>
        <p>- Chi vuol troppo - rispose Aristotile - men conseguisce. Ed io voglio questa volta dir qualche cosa contra i filosofi, perché tu conosca almeno da questo la mia ingenuità, parlando io contra una setta di uomini, nel numero de' quali o sono, o almeno presumo, che tu mi creda. Ma tanti anni di esperienza, e di vita mi hanno insegnato a non ostinarmi nelle opinioni. Nulla è più perfetto della perfetta idea delle cose, perché certo ogni cosa creata è sempre inferiore all’idea, che si può dir creatrice. Ma niente è più difettuoso, che il voler ridurre le cose istesse alla perfezion dell’idea, perché ciò è sovra le nostre forze, e sovra le leggi della natura. L'idea del corpo umano si può concepir perfettissima, e perché sia perfettissima, sarà ancor una, e sarà una proporzione di membra, e di colori, quale appunto conviene al costituire una esquisita bellezza. Ma immagina un poco di esser tu il Creatore, e di aver lena di creare a tutta norma di questa idea i corpi umani. Tu creerai milioni di corpi tutti bellissimi, tutti corrispondenti all’idea, e però sembreranno un sol corpo, trattone il numero, tanto saranno uniformi; non più distinguerai Aristotile da Cartesio, non Omero da Virgilio, o dal Tasso; siccome in nulla distinguonsi, fuor che nel numero, i getti, che dalla forma medesima sono improntati, e moltiplicati. Or qual disordine non nascerebbe da questa ideal perfezione? Ma contraponi ora all’onnipotenza tua immaginaria del conformare i corpi umani precisamente all’idea, l’onnipotenza del crearli tutti con le medesime leggi di membra, e di sentimenti, ma di lineamenti, e colori così diversi, che appena se ne trovino due fra di loro tanto uniformi, che l’uno dall’altro non si distingua. Certo è, che cotesta possanza meno nell’uniformità, che nella diversità comparirebbe meravigliosa, e pure questi diversi moltiplicati individui non corrisponderebbero alla perfezion dell’idea. Il mio maestro volle ridur la repubblica all’idea, temperandola con certe leggi, ch'egli prescrive. Ma queste dall’idea sua si partirono, e nell’idea sua ritornarono, non essendo accolte dalle nazioni, che, se le avessero accettate, non vi sarebbe più diversità di leggi, né di governi, né di nazioni, e tutti i popoli diverrebbero una famiglia, e il mondo politico perderebbe il suo maggior ornamento, che nasce da tanta varietà di governi adattati a' geni, ed a' climi degli abitanti di questa terra. Cicerone nella sua opera a Bruto volle ridurre all’idea l’oratore; ma né Bruto, né i posteri suoi sonosi approfittati di un così inutil precetto; e guai a Cicerone medesimo, se si fosse voluto prendere un tal pensiero; perché né egli sarebbe il primo degli oratori, né i suoi successori si distinguerebbero da Cicerone che nell’idioma, e tutti perorerebbero a una maniera, e nausearebbero, come un ottimo cibo che, venendo poi sempre in tavola con un sapore, che fosse immortalmente lo stesso, stuccherebbe, e svoglierebbe affatto gli stomachi, ed i palati. Io, avvegnaché filosofo, ho dato molto all’esempio, conoscendo che tutto alla sola ragione dar non dovevasi ne' miei precetti della tragedia. Nondimeno, come filosofo, ti confesso, che non ho affatto da me sradicato il vizio ingenito de' miei colleghi, e mi pento dell’aver conformata forse un po' troppo la tragedia all’idea, che n’ebb'io, valendomi bensì degli esempli, ch'io vedea più accostarsi all’idea, benché non mai arrivassero all’adeguarla. Ma se ottenessi il fine prescrittomi, o non occorrerebbe più espor tragedie, o quante se n’esponessero sarebbero tutte una sola, e sarebbero per avventura l’<hi rend="i">Edipo tiranno</hi> di Sofocle. Ma chi lo vorria più soffrir nelle scene dopo tanti, e tanti secoli sempre udito, e sempre rappresentato? E qual utile verrebbe per ciò alla repubblica, ed a' costumi dalla tragedia, abborrendo allora il popolo da' teatri, come gli schiavi dalla galea? Ed eccoti ormai persuaso, che non bisogna desiderare alla cosa tal perfezione, che la distrugga in vece di mantenerla. Ogni linea di cose ha la sua perfezion limitata, oltre la quale chi cerca, nulla truova se non chimere. Il lione potrebbe vantarsi di maggior perfezione, se avesse l’uso della ragione, come si finge da Esopo; ma questo passar il lione la natura del bruto animale si rende quanto mostruoso, altrettanto incredibile, e pure in linea ancor d’animale la ragionevolezza è perfezione. Più perfetta saria la tragedia, se un’azione sola di un solo in un istante solo in un solo luogo seguisse: così sarebbe più meravigliosa senza alcun dubbio; ma quello, che trapassa i termini del possibile è mostruoso, e chimerico. Questa tanto decantata unità rigorosa di luogo è una di quelle perfezioni che eccedono l’essere di una verisimile rappresentazione, e però chi cerca questa perfezione, cerca mostruosità, cerca chimere. Già non è azione rappresentata da tragico, che si figuri seguita in un solo luogo, ma quanto di essa si vede in scena, e quanto di essa non si vede, e che compie con le sue parti l’azione, non segue mai, che in più luoghi. Quello, che si vede, è la scena; ma questa è sempre stata composta di più parti corrispondenti a varie sorte di edifici, da' quali possono uscire secondo i vari lor fini, e secondo la varia lor condizione gli attori: sicché la scena tragica presa in se stessa non è un solo portico reale, una sola casa privata, ma è una strada, o piazza composta di vari edifici, ne' quali può credersi abitare i personaggi, da' quali è maneggiata l’azione, e questa sorta di scena anche oggi fra' vostri dipintori conserva la denominazione di tragica. Ed ecco dunque sparir l’unità rigorosa, di luogo in ciò, che si vede. Tanto meno la ritroverai in quello, che non si vede, perché le cose seguite fuor della scena, e che si narrano in essa, sono parte essenzialissima dell’azione, e sono seguite altrove. Sicché dunque l’azione tragica si fa in un ristretto luogo di più luoghi composto, non più distanti l’uno dall’altro di quello, che l’andare, e il ritornare richiede nel tempo, che sta prescritto all’azione. Resta or da cercare, se queste parti di luogo per sollievo dell’immaginazione si possano mettere sotto gli occhi con la mutazion della scena. Tu mi dici, che tanto meno la tragedia è perfetta quanto più d’aiuti esterni abbisogna. Ed io ti replico, che questa è una di quelle perfezioni chimeriche. Non sarebbe più perfetta l’arte oratoria, se non le abbisognasse la voce, ed il gesto, cose esterne ad un concetto mentale, che quando per le strade degli occhi, e degli orecchi non s’introduca negli animi altrui, muore in sé stesso? Può comunicarsi, egli è vero, alla mente de' leggitori per la scrittura, ma questa non dà tutto il nerbo dell’eloquenza, se chi legge la scritta orazione, non la recita, e non la gestisce a sé stesso. Maledetta quella perfezione, che non conviene alla cosa, se nella cosa si cerca; e benedetto quell’aiuto esteriore, che fa perfetta la cosa nella sua sfera, e che, moltiplicandosi, le moltiplica ancor la bellezza. L'immaginazione fatica meno, e la vista resta più ricreata da quella varia apparenza. Onde io non so, come non sia più diletto il vedere, che il supporre l’obbietto, quando per ciò, che riflette nell’azione, il vederlo, e il supporlo è lo stesso. Tu mi dirai che la mutazion della scena, che è mutazione fisica di luogo, non è verisimile, mentre non si vede nel vero che un palazzo instantaneamente divenga un giardino. Ma paragoniamo questo inverisimile ad inverisimili maggiori assai, che accadono nelle tragedie di alcuni de' nostri Greci, per voler rappresentar tutto in piazza, e di alcuni de' vostri Franzesi per voler rappresentare tutto in casa. -</p>
        <p>- Mi vien supposto – soggiunsi - che i tragici Greci non abbiano mutato mai scena, e di questa costante opinione è il padre Scamacca in un suo discorso stampato in fronte di uno de' volumi di sue tragedie italiane; e per ciò molti Franzesi appunto fanno del lor teatro una sala, nella quale sfogano per diverse porte più appartamenti, dimodoché quella sala diventa come un’anticamera degli appartamenti, che in essa riescono, ed ivi ciascun personaggio discorre i propri interessi, come in una sala di sua ragione. -</p>
        <p>- E cotesto è bene lo scandalo - ripigliò l’Impostore - che in una sala, dove rare volte si parla di cose gelose, esca un personaggio a tramare una secreta congiura contro di un principe, che di lì a poco vi s’oda l’istesso principe in discorsi d’affari del suo governo, o de' suoi amori; ch'ivi una vergine figlia esca a sfogare un’affetto, di cui ella sola è consapevole, verso il suo stesso inimico, cose tutte, le quali sono inverisimili, ed inconvenienti, se l’immaginazione non fa uno sforzo a sé medesima di considerare quell’anticamera, come altrettante anticamere, quanti sono gl’interessi de' principali interlocutori, e quanti sono essi medesimi; quando tutto il verisimile veracemente s’ottiene senza alcuna violenza di mente, e con diletto maggiore dell’occhio, cangiando scena, e collocando i discorsi degli occulti affari ne' gabinetti, o negli interni giardini, ed i palesi nelle sale, nelle logge, o nelle strade d’una città. Ma i Greci non hanno amata la mutazione delle scene; e questo pure non è sempre vero, e con gli esempi alla mano ti farò vedere il contrario, non volend’io, che tu stia alla mia sola relazione, mentre nel tuo concetto so d’esser tuttavia un impostore. Tuttavolta egli è certo, che cotesta prodigiosa facilità, di mutare scena, della quale ha la gloria maggior la tua patria, è nata, per così dire, con te. Il vostro Rivani, il Manzini, ed ultimamente i due famosi Bibieni hanno perfezionata quest’arte, cangiando da un capo all’altro l’aspetto de' loro teatri in un battere di palpebra, con bellissime scene introdotte a forza di ordigni mobili sotto, e sovra del palco novellamente inventati; del che diasi ancora la dovuta lode a un fanese cognominato Da Rossi, che ha congegnato un teatro in Ancona da capo a fondo versatile in un istante con una macchina assai agevole e movibile da poco numero d’uomini, e tu vedresti ad un solo fischio, e bande, e soffitta congiarsi così, che il guardo non può raggiungere la volubile rapidità della scena, e si scorge il tutto mutato, prima che lo spettatore s’accorga dell’intenzion di mutare. Tu ti sei trovato a quei rozzi tempi, ne' quali<note resp="author">A testo: <hi rend="i">quuali</hi>.</note> la scena consisteva in una lunga, e diritta via di logge, o di giardini, o di boschi, e che per porre l’un telaro dipinto sovra dell’altro richiedevasi una folla intricatissima di operai, che tumultuavan di dentro, mentre gli attori sfiatavansi nello spiccare dall’interno sussurro la voce, per farsi udire al di fuori. Più rozza avresti veduta la scena, se tu fossi nato un secolo avanti: e rozzissima, se fossi tu stato coetaneo d’Aristotile fra il lusso ancor d’una corte signora di tanta parte dell’Universo. Quindi deduci, che quella, che voi altri dite virtù de' tragici Greci, era piuttosto necessità, mentre essendo eglino scarsi di bravi meccanici e dipintori, era uopo, che accomodassero al luogo la rappresentazione, e che, per cosi dire, facessero tutto in strada. I nostri re ricevono in strada gli Ambasciadori; tramano i nostri principi in strada le occulte congiure; discorrono in strada le vergogne de' loro incesti, e commettono mille disordini nel  verisimile, tormentando l’immaginazione, e poco dilettando la vista. Egli è vero, che i nostri re, parlo di quelli che vivevano avanti Alessandro, erano men pomposi di un gentiluom bolognese. Nella nostra antica Grecia albergava la disciplina, e avevan vigore le leggi, e tutto il fasto si spaziava nell’Asia, sinché poi sparso fra' nostri, si dilatò all’Italia, e finalmente alla Francia, che l’ha tramesso in Germania, e sino nell’Inghilterra. Contuttociò non è mica vero, che ne' nostri teatri non si pensasse alla mutazion della scena. Ricorri al tuo Vitruvio, e vi troverai che tre cangiamenti di scena si congegnavano sui nostri palchi, tragica, comica, e satirica. La tragica era composta di colonne, di palazzi, e di altri segni d’abitazioni reali. La comica conteneva privati edifici. La satirica selve, spelonche, fontane, ed altre apparenze villerecce, e selvagge, e benché paia, che a tre sorte diverse di rappresentazioni ciascuna fussero destinate, come la tragica alla tragedia, la comica alla commedia, e la satirica alla boschereccia, certa cosa è, che favole boscherecce non furono mai poste in scena, né da' Greci, né da' Latini, benché gli uni, e gli altri materie bucoliche largamente cantassero, e tu sai tutta la gloria di questa sorta di dramma comunemente esser data al vostro Torquato Tasso, mercé del suo leggiadrissimo <hi rend="i">Aminta</hi>. Ma diasi ancora, che cantassero satire per cantori mascherati da semicapri, non vi ha dubbio, che v erano ordigni per cangiare l’una nell’altra scena congegnati a foggia di trigono, che raggirandosi in perno, scoprivan una delle tre facce, ascondendo quella di prima, della qual macchina non vi saria stata necessità, se si fusse avuto a preparar il palco agiatamente per ogni rappresentazione; e senza recar vari autori, che ciò asseriscono, e nominatamente Cesare Scaligero in que libro di sua poetica, che per lui s’intitola <hi rend="i">Istorico</hi>, a cui ti riporto per ciò, che riguarda le macchine dell’antico teatro, vo' che tu creda almeno a Virgilio che nel terzo della <hi rend="i">Georgica</hi>, disponendosi a cangiare l’argomento pastorale in eroico, ed a far spettacoli scenici in onore del suo Cesare, cantò: <quote>Vel scena ut versis discedìt frontibus</quote>. Lo che comentato da Servio appresso Filandro s’interpreta: <quote>Ea autem versatilis fuit, cum subito tota machinis quibusdam verteretur, ut aliam picturae faciem ostenderet; aut ductilis, cum tractis tabulatis hac, atque illac species picturae nudaretur interior. </quote>Del qual luogo quei, che voglion difendere la mutazion delle scene in una medesima opera con ogni ragione si vagliono; imperciocché Virgilio ripone la pompa di quello spettacolo nella mutazion della scena, cosa la quale per chi partisse da un’opera, e all’altra tornasse o non ancor seguita, o già seguita vedrebbesi, succedendo separatamente dallo spettacolo; dove contemporanea al medesimo la spiega Virgilio, che che ne dicano i semidotti. Io so che al tempo del mio gran re presedeva io alle rappresentazioni di alcune tragedie greche con mutazioni di scena non paragonabili certamente alle vostre, ma, col dovuto riguardo a' tempi, bastevolmente vistose. Io dunque ho veduto rappresentare l’<hi rend="i">Aiace</hi>, l’<hi rend="i">Edipo coloneo</hi>, il<hi rend="i"> Filotete</hi> di Sofocle, l’<hi rend="i">Oreste</hi>, e l’<hi rend="i">Ippolito</hi> di Euripide. Parliamo primieramente del primo. Egli cominciava con scena tragica. Avresti veduto una reggia in un padiglione: Tecmessa apriva la porta, ed introduceva il Coro ad osservare come si diportava Aiace fra gli armenti da lui uccisi. E come rappresentarlo altrimenti, se ciò sicuramente fu in casa! E lo significa l’istesso Aiace, dicendo: <quote>Non vai tu via di qua! Perché non esci! </quote>E susseguentemente, ragionando del tenero figlio, conferma lo stesso : <quote>Ma quanto prima prendi questo fanciullo, e conducilo fuori; né pianger nel padiglione. </quote>Lo replica più a basso, soggiungendo: <quote>Serra prestamente le porte. </quote>Cioè le porte, che erano state aperte. Di più arrivando il nuncio a dimandar di Aiace, sente rispondersi: <quote>Non è dentro; ma se n’è gito fuori. </quote>Eccolo uscito fuori del padiglione, ed ecco mutarsi la tragica scena in satirica morendo Aiace al cospetto degli uditori in un bosco. E lascia dire il padre Scamacca intestato di questa unità rigorosa di scena, che non contento d’aver in grazia di essa ammesse mille sconvenevolezze nelle proprie tragedie, spende tre ore di un suo discorso a provare, che nel’<hi rend="i">Aiace</hi> non si cangiò scena, cosa affatto inutile, per non dirla affatto ridevole, mentre vuoi tutto rappresentato parte avanti del padiglione, e parte in una boscaglia dipinta ver l’orizonte. Primieramente, dato, e non concesso, che ciò potesse essere, ciò sempre saria mutare scena di tragica in satirica, se non sul palco, almeno nella testa degli uditori; e poi gli accennati passi convincono, che non avanti, ma dentro il padiglione di Aiace si rappresenta parte di detta favola, il cui fine essendo la morte di Aiace, ben saria strano il farla seguire in scena, per rappresentarla nell’orizonte. I pittori accostano agli occhi con maggior forza di colorito le figure più importanti, e le meno, accennano, e digradano, e sfumano in lontananza. Sofocle averebbe fatto il contrario; avrebbe mosso in distanza il più rilevato della tragedia, che è la morte di Aiace. Passiamo al’<hi rend="i">Edipo Coloneo</hi>, che tanto piacque al grande Alessandro, e a tutta la corte. Io feci aprirne la rappresentazione in una satirica, e in ciò pure credei seguire la mente di Sofocle, e lo toccherai tu con mano, se me ne ricorderò alcuni passi. Eccone uno appunto sul bel fronte della tragedia, ove è dipinta la scena di Antigone. Il luogo è sacro, siccome congetturo, imperocché è piantato di lauro, di olivo, e sparso di viti, e ne' luoghi interni molti rosignuoli si odon cantare. Tu ben conosci, che la prima comparsa di Edipo è nelle vicinanze di Atene: il rimanente è poi in Atene, perché Teseo rimprovera Creonte :</p>
        <quote>
          <p>Imperocché non hai fatta cosa degna di me, né de' tuoi maggiori, né della tua patria, tu che entrato in una città, che constituita secondo le leggi senza legge nulla fa, non considerata la giuridizione del luogo, porti via quel che vuoi, ed operi violentemente, e pensasti, che io possedessi una città serva, e vuota d’uomini, e me credesti uomo da niente.</p>
        </quote>
        <p>Cosi lo rimprovera del ratto di Antigone pure seguito in iscena, seguito nella città di Atene. Anzi l’interroga, che avrebbe egli fatto, se Teseo avesse tentato in Tebe quel ch'egli ha osato in Atene. E pure con questo così palpabile esempio non hai tu ardito di fingere nella tua tragedia dell’<hi rend="i">Edipo</hi> l’azione parte dentro, e parte fuori di Atene, siccome nel <hi rend="i">Sisara</hi> hai fatto, senza che possa tu esserne ragionevolmente tacciato.</p>
        <p>Non ci arrestiamo per ora sul <hi rend="i">Filotete</hi>, ma saltiamo nell’<hi rend="i">Oreste</hi> di Euripide. Ecco Elettra sedente nella corte del re Agamemnone alla cura di Oreste agitato, ed infermo nel letto. Mentre egli dorme, la sorella parla con Elena, che paventa di uscire da quella stanza per timore di sentirsi da' vecchi padri esecrata. Ma Elettra la stimola a quinci partirsi col dire: <quote>Non parti da noi, né partirai nuovamente da questa casa senza strepito? </quote>Vorrei sapere, se ho errato a far ciò rappresentare dentro la reggia. Ma per lo contrario là dove Pilade, ed Oreste fanno un colloquio insieme, per uccider Elena, ho creduto doverlo fingere in strada mosso dalle parole di Pilade, che invita l’amico a entrare nella sua casa, dove Elena si tratteneva: <quote>Entriamo in casa come già preparati a morire</quote>. Nel principio Oreste era in casa, ed in letto, e qui dee entrare in casa: dunque era in strada. E che sia vero, che questa tragedia è composta di due mutazioni di scena, Elettra, quella Elettra, che prima sedeva al letto del fratello infuriato, dice più  a basso, parlando al Coro: <quote>State altre di voi in questa via pubblica, altre in quest’altra via a custodia della casa.</quote></p>
        <p>Veniamo all’<hi rend="i">Ippolito</hi> del medesimo Euripide. Questo principe, tornando dalla caccia, porta ghirlande a Diana, e canta inni, e disprezza il simulacro di Venere, che si vedea collocato sulle sue porte. Invita i compagni ad entrarvi, ed a preparar ivi i cibi: <quote>Andate, oh compagni, ed entrando in casa preparate i cibi; imperocché è cosa gioconda dopo la caccia una mensa piena. </quote>Ecco dunque Ippolito in strada; ma d’altra parte appiattandosi Fedra in casa, ecco una scena fra la di lei ancella, il coro ed il semicoro, per tagliare il laccio alla padrona, e per istenderne in terra il cadavero. Ecco dunque l’ancella, ed i suoi compagni dentro la casa. Arriva Teseo, ed è certo, che arriva in istrada, mentre maravigliandosi di non avere l’usato festivo incontro della consorte, fa aprir le porte della sua reggia, e vede la moglie morta con una lettera in mano; entra, e sovra vi piange; e ciò è fuor di dubbio, che avviene dentro alle stanze. Ippolito poi, che è morto vicino al mare, vien portato in scena, e Teseo esce a farvi sopra le smanie, e ciò segue in istrada; e così appunto ho io voluto, che ad Alessandro si rappresenti. Quattro esempli ti ho recati, due sono del tuo Sofocle, e due del tuo Euripide; dove per altro il buon Sofocle alle volte per rappresentar tutto in una tragica è uscito affatto, ma affatto del verisimile. Lo puoi vedere nella <hi rend="i">Elettra</hi>. Pare a te, che una vergine mal contenta della sua madre, e di Egisto, debba uscir fuori di casa, per lamentarsene in istrada? Ciò pure era con più decoro, e con più profitto nelle sue stanze, tanto più, che né la madre, né il padrigno erano nella reggia. Vi è ben di peggio. La madre sente, che la figliuola dice male di lei, che la mette in disgrazia de' popoli; e questa vedova, ed erede del grande Agamemnone, a cui cento re vivevano tributari, non è da tanto di farla chiudere in casa, e ben custodire? Ma vuoi tu sapere chi stà di guardia alla porta della reggia? Il pedagogo, che confessa, come si sarebbero uditi i consigli tutti di Oreste, e di Elettra al di dentro, se egli non avesse ben custodita la porta; ed ecco un forestiero non conosciuto, che si crea Svizzero d’una reggia, senza che alcuno glielo impedisca. Del <hi rend="i">Filotete</hi> di Sofocle non ho io fatto menzione, per esemplificarti la mutazion della scena, che ivi veracemente non è; ma per dirti, che la scena satirica fu alle volte costantemente usata da' nostri tragici, ma non mai la comica, come da te puoi osservare, in leggendo questa tragedia tutta eseguita in un bosco, in un antro, alla vista de' promontori, e de' lidi. Una sola scusa, che è la necessità, si può addurre in discolpa di questi tragici, ed è, che nati poveri in repubbliche limitate, ed econome, ove lo spendere licenziosamente non era permesso dalle pragmatiche, adattavano l’opera o dentro, o fuori del verisimile a quella vecchia scenaccia, che avean trovata in teatro. Cacciati dunque di capo lo scrupolo di cangiar scena, e lascia gracchiare a questi affettati adoratori delle anticaglie. Ma è tempo di terminare una sì lunga conversazione, e di restituirci tu alla doviziosa poppa, io alla miserabil prua della galera.</p>
        <p>Io volea replicar qualche cosa, ma postosi il dito alla bocca, mi accennò di tacere, e si ritirò.</p>
      </div>
      <div>
        <head rend="uc">Sessione terza</head>
        <p>Non ebbi più campo di parlare genialmente col nostro Impostore, né al miserabile porto di Agai, ove, rimanendo egli nel legno, discesi in terra a ristorarmi de' patimenti del mare, né al poco migliore ricovero di Saint Orpè, non venendomi bene in acconcio il cercar tanto di lui, che insospettissi chi ne osservava, e che averebbe forse potuto richiedermi, o curioso spiare qual grand’affare mi stringesse a così lunghi ragionamenti col gobbo da tutti gli altri fuggito, ed omai troppo palesemente deriso; né pur lo vidi in Tolone, e se lo avessi ancora veduto, non avrei né meno avuto agio d’intrattenerlo, essendo io troppo allora distratto nella vista di quello smisurato arsenale, ove, e negli edifìci architettati secondo il bisogno di quanto può ridurre a stato di correre armati il mare sessanta grossi vascelli, e nella prodigiosa quantità di cannoni di bronzo, e di ferro, e nelle innumerabili bombe co' loro mortari ammirava io la profusion de' tesori, e la magnificenza di Luigi XIV, che oltre l’aver quivi ammassato ne' gran ridotti di quel terribil ricinto gli attrazzi più riguardevoli, e più copiosi della marina, gli ha, quasi libro di pratico insegnamento, esposti allo studio, ed all’esercizio di giovani nobili, che a spese regie in un maestoso collegio apprendon le guise di andar sicuri a traverso delle tempeste, e de' venti, ad affrontare, a combattere coraggiosamente le flotte che, o l’interesse, o l’impegno, o l’invidia, renda nemiche alla Francia. Parvemi in fine toccar il ciel con le dita, quando sbarcati a Marsiglia, mi venne fatto d’incontrarlo nel delizioso, e magnifico passeggio del corso, ove que' grand’alberi che fan ala, ed ombra ad un lieto numero di giovani, e di donzelle, che quivi si spazia, interrompono senza nascondere le adorne facce de' bei palagi, che sì dall’una, che dall’altra parte per lungo tratto quasi egualmente s’innalzano. Qui, toccatami quasi di furto la mano, mi disse all’orecchio di ritrovarci alla cittadella, che domina il porto, e la città tutta, come anche parte della campagna, luogo non men delizioso, che solitario, e quasi fatto per parlare da quella cima di materie affatto geniali con piacere, e con libertà. Mi sembrò lunga un secolo quella notte per trovarmi colà sul nascer del Sole, ed il mio gobbo fu non meno ratto di me ad arrampicarsi per lo scosceso della montagna, e sul più eminente parapetto della cortina, da cui mi vidi soggetta agli occhi quanta bellezza può mai consolare una vista. Mi ricordai delle amene colline della mia patria, nel rimirarne la simiglianza su quelle, che quivi attorniano la popolata città, tutte vestite di fronzuti parchi, framezzati da vaghe e folte abitazioni di villa, e di là, balzando le occhiate sul porto, non sapea saziarmi della quantità, e diversità delle galere, delle navi, e di tante altre sorte di bastimenti, che rendean pieno di bizzarre figure, e guernito di più colori il lungo specchio di quel pacifico molo; e tanto maggiormente mi piacque, quanto vedendovi per entro cullarsi la bella galea, su cui aveva io scorso non piccol tratto di mare con non poco patimento della persona, mi ricreai col pensiero del dover fare il restante del gran cammino per terra. Divisatosi fra noi brevemente su la vaghezza del nostro soggiorno, io fei crudamente (tanto il desio mi spingea) mano bassa su questi oziosi ragionamenti per ritornare su la tralasciata materia; onde io presi a dire:</p>
        <p>- Quel dito, che tu mettesti alla bocca mi strozzò più richieste, ch'io volea farti appunto, come se tu fossi Aristotile, e sono circa lo sceneggiamento. Questo tra i Franzesi, e fra gl’Italiani con gran riguardo si esamina, ma non so se tanto si considerasse fra' Greci. -</p>
        <p>- I nostri Greci - rispose il vecchio - nel loro sceneggiamento altro non considerarono, che il loro bisogno, piantando talvolta in scena per un atto intero, per due, ed anche quasi per tutto il tempo della rappresentazione un attore. Lo fanno ancora talora sortire, perché venga a dire i suoi versi, che dan progresso alla favola; lo fanno rientrare, quando gli ha terminati, e quando conviene far parlare altra persona di cose che il primo non dee ascoltare, ed in ciò son bene inferiori ai Franzesi, e ad alcun di voi Italiani. Voi moderni regolate lo sceneggiamento di modo che un attore non si sfiati, recitando la maggior parte della tragedia, ma gli alternate, e risparmiate a vicenda, e nell’economia sì del sortire, che dell’entrare, usate bensì di qualche libertà nel principio di ciaschedun atto, ma per altro tutte le vostre scene dipendono da qualche palese occasione, e in ciò (torno a dire) l’avete ficcata a' tragici nostri. Non perderò il tempo in esempli, bastando il leggere qualunque buona tragedia moderna, e tutte le antiche per confrontarli, e per venire in tutta chiarezza di tal verità. -</p>
        <p>- Sono persuasissimo, - io replicai - ma una differenza ci è circa lo sceneggiamento fra' tragici Franzesi e fra noi, ed è, che i Franzesi hanno per li soliloqui un cert’odio, che noi non abbiamo. Pochi, e per lo più brevi se ne leggono nelle loro più rinomate tragedie, ma nelle nostre, e (se a me lice parlar di quello, di che doverei forse tacere) nelle mie se ne trovano di non brevi, ma che però molto mi servono ad una buona, e chiara condotta delle mie favole. Pretendono i Franzesi, che sia da pazzo lungamente dialoghizzar con sé stesso ed inventano attori, che chiamano confidenti, con cui interamente possa aprir l’animo suo un traditore, un amante, una vergine, da che (dicon essi) nasce più verisimiglianza in chi rappresenta, e più diletto in chi ascolta. Io (poiché ho cominciato a parlar di me) seguendo in ciò l’esempio del Tasso, del Guarino, e di altri nostri Italiani, ho creduto dover regolarmi diversamente, ed eccone le ragioni. In tanto piace il ragionamento rappresentato in scena, in quanto imita il vero parlare de' gran personaggi ne' gravi interessi, ne' quai li finge la favola; ed essendo la voce quell’instrumento, che ci fa scorgere come in uno specchio l’immagine di que' sentimenti, che in altra guisa non si vedrebbero, ciò ottenuto, nulla più ci rimarrebbe a bramare, se veramente credessimo, che si pensasse come si parla, e se non ci costasse per esperienza, ed esempli, che altro alle volte si dice, ed altro si pensa. Quindi è, che imitando col finto il vero in questi ragionamenti rappresentato, l’uditore può sospettare, che quanto uomo esprime, anche ad un suo confidente, non l’esprima ben pienamente sincero, dimodoché ci rimane una curiosità di spiare, quasi per fenestrella, nel cuor di chi parla, se l’interno corrisponda all’esterno; vorremmo insomma sapere, come uom seco stesso favelli, ma questo rare volte avviene nel vero, perché rare volte uom seco stesso favella in guisa, che altri lo possa ascoltare. Nondimeno se una fiata ci riesce di ascoltar qualcheduno, che (siccome nelle gran passioni, o nelle gran macchine qualche volta accade) seco stesso altercando, mette fuori quanto ha nel cuore, non credendo che altri l’ascolti, grandissimo diletto ne concepiamo, e non si può a bastanza esprimere quanto validamente un parlare di questa sorta ci muova ad amore, o ad odio verso, o contro chi lo pronuncia. E quante volte vedendosi per noi un personaggio cupamente pensoso, a qual si sia costo diletterebbeci il saper quello, che sta ruminando? Ora un tal piacere, che ci vien cagionato da' veri soliloqui sol per metà, ci vien dato interamente, anzi doppiamente da' finti; interamente, perchè non solo imitiamo i soliloqui, che in luoghi solitari talora i più passionati a sé medesimi proferiscono, ma riduciamo anche in voce l’altra metà che essi pensano, e non pronunziano. Accordano i Franzesi, che qualcheduno si possa introdurre da sé parlante, ma brevemente, essendovi di ciò esempli nelle loro famose tragedie; e son’io d’accordo con essi, che, quando si dovesse imitare chi ad alta voce seco stesso favelli, sia bene il non allungarsi; ma quando si riduce a voce il sol pensamento, allora son di parere, che il soliloquio possa allungarsi perché sarà sempre breve rispetto al tempo in qui taluno si fissa ad un pensiero. Penserà, ruminerà per un’ora un personaggio quel tanto, che noi in voce, e dentro lo spazio di otto, o di dieci minuti rappresentiamo, seguendo in ciò la regola generale di tutti i discorsi di scena, che, per non annoiar gli uditori, s’imitan sempre, con più brevità di quella, che verisimilmente soffrono i veri ragionamenti; e quindi avviene, che in tre ore al più si discorrono in scena materie, che non si digerirebbero in otto, anzi in più ore di tempo, se star volessimo ad una ben rigorosa imitazione del vero. Rimane ora il dubbio, se sia in facoltà del poeta il cangiare in voce il pensamento di un personaggio, allora che l’introduce solo a discorrere; e per me credo, che questa sia una di quelle libertà, che dal teatro vengano liberalmente permesse. Permette dunque il teatro, che un attore, il qual dovria parlar da sé stesso in maniera, che l’altro attore non l’udisse, perché così vogliono i suoi interessi, parli con voce più bassa, ma non però così piano, che il popolo non l’ascolti: se il popolo, che è più lontano, dee udirlo, tanto l’udirà maggiormente l’attore, che è più vicino; ma perché in altra guisa non si potrebbe per noi uditori sapere quanto o dice, o pensa in disparte colui, di buona voglia ci siamo avvezzi ad immaginarci, che l’attore non debba ascoltare quello che noi ascoltiamo, ed in grazia della necessità, assolviamo l’interlocutore da questo inevitabile inconveniente. Ben è vero che allora il discorso in disparte dee esser brevissimo, perché o fosse borbottare, o fosse mero pensare quello del personaggio, che col personaggio compagno sta poi per altro parlando, facilmente darebbe sospetto di poca sincerità, se frammezzasse al ragionamento palese o lunghi pensieri, o lunghi borbottamenti. Ma quando un personaggio non ha chi lo ascolti in scena, ed ivi è, o credesi solo, allora essendo in tutta libertà o di discorrere, o di pensare, può discorrere, e pensar lungamente a tutt’agio. Per queste ragioni non è facile, che io m’arrenda a coloro che han per costume di ridersi di tutto quello, ch'essi non fanno, se tu non ti metti dal loro partito, che allora comincerò a credere essere il partito della verità, quando per Aristotile venga abbracciato. -</p>
        <p>- Io ti ricordo - replicò il vecchio - che nacqui greco, e che ho qualche superbia della mia patria, e che non ho men vanità de' Franzesi nel vantar tragici, che sono i vostri esemplari. E però nelle vostre tragedie ritrovando io soliloqui, già per questo conto comincio a piegare al tuo partito, purché ciò sia a condizioni il più che si può ragionevoli. Io rammento che nell’<hi rend="i">Aiace</hi> di Sofocle questo sfortunato eroe parla da sé medesimo, e vengo ora dall’aver letto l’<hi rend="i">Oreste</hi>, e l’<hi rend="i">Elena</hi> di Euripide, e ho osservato nella prima tragedia un soliloquio di Elettra di versi 69, e più sotto un altro di Tindaro, siccome nell’altra due soliloqui di Elena, l’uno de' quali è pur di versi 69 e ve n’ha un altro di Menelao di versi 54, due ve ne sono non brevi negli <hi rend="i">Orazi</hi> del Cornelio, ed uno ancor nel suo <hi rend="i">Cid</hi>, per quello, che su due piè mi sovviene, sicché di esempli a tuo favore non si scarseggia. Ma certa cosa è che la scena appresso di noi compariva sempre guernita di personaggi, benché un solo parlasse. Noi piantavamo in scena una certa razza di popolo che alle volte s’instatuiva alle bande, ed allora poteva ben cicalare l’attore, che l’uditorio dovea immaginarsi, che quello parlasse da sé, e che parlasse in maniera, che coloro non lo potessero mai ascoltare; quando poi tornava bene alla favola, che coloro ascoltassero, e che non vi era altro attore, allora questi con una creanza da Greci entravano in mezzo, ed interrogavano, e rispondevano, cosa, che mentre si viveva alla buona, non offendea, ma che ora riporterebbe da voi puntiligosi una sdegnosa ceffata. Alle volte poi queste perpetue figure cantavano accordando al canto la danza, e sempre chiamavansi Coro, veramente tale in questa ultima funzione, e abusivamente detto ancor tale, o semitale nelle altre, essendo che nella seconda non è che un supplemento d’interlocutori, e nella prima non è, che un numero di genti mute, che voi popolarmente denominate <hi rend="i">comparse</hi>. Questo popolo adunque, che sempre trovavasi in scena, non impediva con la sua presenza i soliloqui, perché se color, che parlavano fisicamente, non erano soli, moralmente erano, e fisicamente parlavano da sé soli. Ben è vero, che l’empiere di questi soliloqui le tragedie è poi vizioso, viziosissimo il farli senza importante occasione; ed è affatto insoffribile l’introdurli freddi e senza quel diletto, che appunto, o dall’imitazione di ciò, che in quel caso veracemente avverrebbe, o dallo scoprimento dell’occulto animo altrui ci risulta; e se mal non giudico, o qualche genio che ho per te non mi accieca, per quanto ho letto le tue tragedie, non hai da pentirti, né de' tuoi soliloqui né di quel che chiami sceneggiamento.</p>
        <p>Siasi questa (io soggiunsi) o parzialità tua, o ben fondato giudizio, o per l’uno, o per l’altro titolo la tua approvazione mi è sempre cara, ed accetta, e giacché di ciò abbiam parlato a bastanza, passerò a nuova interrogazione. Tu vedi le nostre tragedie tutte ripiene di affetti amorosi, ove le vostre ne sono scarsissime, e pure ne' vostri argomenti se ne conoscono i fonti, in guisa, che noi imitando le tragedie sì di Sofocle, che di Euripide v'introduciamo agevolmente gli amori, senza punto allontanarci dal verisimile. L'amore è una passione così viva e così gentile, ed antica, che non potè esser incognita a' vostri bravi poeti; e perché dunque non la rappresentarono in scena con tutto il suo fuoco, e nel suo maggior lume, siccome fassi oggidì? Tu, che hai lette le belle opere del Cornelio e del Racine, ti sarai sentito muovere a tenerezza dall’espressioni non meno grandi, che amorose de' loro attori: sono iti questi due famosi Franzesi, e più cupamente il secondo, a pescar ne' fondi dell’anime la natura di quest’affetto, e si son serviti di essa per muoverlo con tal forza, che nelle loro tragedie piangono gli attori, che pur sanno di fingere; piangono gli uditori, che pur sanno di udir cosa finta; ma gli uni, e gli altri si scordano di sé stessi, e la imitazione del vero ad essi par così vero, che in lor produce il medesimo effetto, siccome in un passionato amante succede, che ei parli al ritratto della sua donna freneticando, e quasi che abbia avanti degli occhi l’originale, vi piange sopra, lo bacia, e scorre in mille follie di piacere, di dolore, di smania.</p>
        <p>Gran corda è cotesta (ripigliò l’Impostore) che tu mi tocchi; e tu puoi ben esser certo, che la passione amorosa non era incognita a' nostri poeti, perché i nostri poeti erano uomini. Se leggerai tu Anacreonte, Saffo, ed altri lirici (trattone il severissimo Pindaro) conoscerai, che questo affetto pizzicava ben vivamente l’animo de' nostri maggiori, tanto più che il nostro clima è assai più adatto, che il vostro agl’incentivi amorosi. Contuttociò i1 grand’Omero nell’epopeia, Sofocle, ed Euripide nella tragedia, se ne sono, il più che han saputo, astenuti. Tu vedi Achille sdegnato per la rapita Briseida, Ulisse sedotto da Circe, trattenuto da Calipso in Omero, fonti inesiccabili di tenerezze amorose, ma parrà, che ti si mostrino i fonti, per farti crescer la sete, non per ammorzarla. Così pure i tragici fanno, e benché per lo più guidino donne giovani, e verginelle nelle lor favole, queste trattando, e parlando con chi potrebbe ad esse amorosamente piacere, rimangono fredde in quest’ardente passione. Ora per nostra difesa tu dei sapere, che l’amore di noi altri Greci non era già una passione, inferiore alla vostra, ma che l’espressioni amorose erano molto diverse, e tali da potersi cantar per giuoco sovra una cetera; ma da fuggirsi nella seria condotta di un’epopeia, e nella torva rappresentazione di una tragedia. Le nostre espressioni tendevano senza rigiri al fine della natura, o per la strada sempre onesta del maritaggio, o per l’incestuosa, ed adultera d’altri oscenissimi accoppiamenti. Se vuoi vederne la differenza, non hai, che a confrontare l’<hi rend="i">Ippolito</hi> d’Euripide, e la <hi rend="i">Fedra</hi> del tuo Racine, e mettendo una Fedra dirimpetto all’altra, vedrai quanto più sincera, e lascivamente la nostra, quanto più scaltra, e con pretesti apparentemente onesti la vostra si diano in preda al desio dell’incestuoso adulterio. Quindi è, che non avendo noi mai avuti cotesti vostri principi di parlar d’amore in modo, che la pubblica onestà ne potesse esser contenta, ce ne siamo nelle epopeie, e nelle tragedie a tutto potere guardati. Né ci ha punto cangiati di proposito quel Platone, che in oggi col di lui nome coonesta le vostre corrispondenze amorose. Il mio maestro ebbe in mente, che la propagazione di sé stesso fusse il vero fine dell’amore, e che l’unione ne fusse il mezzo; ma siccome due maniere di propagarsi egli intese, così due sorte d’unioni furono per esso contrasegnate, e distinte. L'una fu l’unione de' corpi, e degli animi, l’altra fu l’unione degli animi, e degli intelletti. L'unione dell’animo negli oggetti amanti, ed amati produce sempre l’amore, o sia l’amicizia, e questa è unione per sé sterile, che nulla propaga, se non trae seco per l’una parte quella de' corpi, per l’altra quella degl’intelletti. Quella de' corpi propaga gl’individui, e questa è comune anche a' bruti, siccome all’uomo, e alla donna, se non che ne' bruti supplisce all’unione degli animi ragionevoli, quella degli spiriti loro animali. Questa riceve il suo compimento dal corporalmente accoppiarsi nella generazione, e questa è il fine dell’amor sensuale. L'unione degli intelletti anch'essa propaga le cognizioni dell’un intelletto nell’altro, senza che cosa alcuna esca visibilmente da tale accoppiamento intellettuale. E non è già che questa union d’intelletti non possa avvenir fra l’uomo e la donna; ma perché può essere frastornata dalla natura, che aspira all’unione principalmente de' corpi, crede il maestro di renderla più sicura, più felice, e ancor più feconda, quando succeda fra quei del medesimo sesso, a cui non ispirandosi da natura altra union sensuale, rimangono più liberi gl’intelletti a propagare le lor cognizioni. Questa generazion di notizie tanto è più nobile, e tanto è più profittevole, quanto è reciproca. L'uomo corporalmente genera nella donna un altro individuo, ma non la donna reciprocamente nell’uomo; là dove negli accoppiamenti intellettuali la generazione è reciproca, e l’un intelletto propaga nell’altro le proprie cognizioni, di modo che la propagazione si vv raddoppiando a vicenda sì nell’uno, che nell’altro oggetto amante, ed amato egualmente. Ma perché questo amore veramente platonico non è popolare, non essendo o inteso, o amato dal popolo inclinato alla libidine, non si è voluto per noi rappresentar nelle tragedie, che aspettano il ‘viva’ dal popolo, incapace d’applaudere a ciò che, per esser raro, e maraviglioso, esce al suo credere, affatto fuori del verisimile. Ma voi altri avete ne' vostri amori rappresentati fra uomo, e donna, una fortuna, che noi non avemmo, e questa è la religione. La religione vi vieta gli accoppiamenti illegittimi, lo che vi fa molto cauti ne' vostri amoreggiamenti; ma perché il senso d’altra parte è lo stasse ne' moderni, che fu negli antichi, avete pensati modi di parlere dell’amor sensuale fra uomo, e donna con onestà, attraendo i sentimenti, che proferite dalla bassezza, e dalla lascivia, di modo che le vostre eroine favellan d’amore senza cagion d’arrossire e rendon sì bella, e sì pura questa per sé fecciosa, e vile passione, che dove prima era macchia, ora diventa ornamento. Questa maniera d’amare quanto era incognita ai Greci, tanto è conosciuta, e famigliare fra voi, onde vien anche accolta dal popolo con applauso: né solamente i vostr lirici la cantano nella cetera dietro il profondo Dante, il leggiadro Petrarca, il grave Casa, e i lor megliori seguaci, ma il vostro epico Torquato Tasso (poiché l’Ariosto per lo più tratta l’amore alla greca) e i moderni Franzesi nelle tragedie hanno un linguaggio d’amore, che in nulla si scosta dall’onestà, o se talor se ne scosta, ciò si tollera rappresentato in que' personaggi, che il poeta vuol far comparir gastigati in pena del lor malvagio costume. Ma questa fuga dell’antica colpa degenera in vizio ogni volta, che l’epico, e il tragico, o troppo raffinino i loro pensieri nelle meditazioni amorose, condescendendo eccessivamente all’ingegno, e recedendo dal verisimile, ovvero ne' caratteri de' loro personaggi fan troppo vivamente spiccare questa passione amorosa. Tanto l’amore quanto lo sdegno son fuoco: questi due fuochi però son d’un’indole differente. Quello dello sdegno è d’un zolfo, la cui fiamma cerulea s’attacca al cuore, e violentemente l’abbrucia. Quello dell’amore è un fuoco di maggior lume, che non è sì violento ne' suoi principi, onde più abbaglia, e meno tormenta, anzi pare, che diletti; quindi è, che ne' personaggi tragici, la passione dell’ira, che gli trasporta, non ispicca tanto, che copra sotto di sé il carattere principale, a cui dal poeta son destinati, e creati. Ma la passion dell’amore, se non è maneggiata con senno dal tragico, mortifica col troppo raggiare il lume più fievole del carattere principale, e così dove io aspettava un eroe, mi rappresentate un amante. Aggiungi ancora, che tutte le altre passioni servono a formare il carattere d’un personaggio, ma l’amore non serve, che a rovinarlo; imperocché lo sdegno (per parlar di una delle più forti) che nasce dall’irascibile, essendo più nobile dell’opposta passione, che con tutte le vostre meditazioni magnifiche nasce dalla concupiscibile, ed è più vile, si unisce meglio al carattere di un superbo, o d’un crudele, o d’un ambizioso, o d’un politico, e, per così dire, gli dà non so che di spirito che più lo rileva, ma non così l’altro affetto, che troppo si oppone alle massime costitutive degli accennati caratteri. Io paragono l’ira a colui, che non avendo fortune corrispondenti alla chiarezza del sangue illustre, va così altiero del suo nascimento, che non manca perciò di rispetto verso di chi lo lascia impunemente gir vano di sua nobiltà; ma paragono l’amore de' vostri tragici a quel plebeo follemente arricchito, che nato dalla feccia del volgo, con tutte le distinzioni, ed i titoli, che a lui dona o gran fortuna, o gran principe, non può però scordarsi della nativa bassezza, e perché pure vorrebbe sopprimere il rimorso di sua viltà, se gli altrui eccessivi, e generosi favori gli dan baldanza, e gli accrescano lena, si fa così temerario, che non solo sprezza e soverchia i suoi pari, ma perde ancora il rispetto a' maggiori. Bisogna dunque illustrar quest’amore, ma non tanto, che perda affatto la conoscenza della sua nascita, e che mentisca la concupiscibile d’esser sua madre, altrimente tutto soverchia, e rovina e la principal figura delle tragedie sarà occupata da questa indegna passione. Così non fusse. Eccoti quel gran Mitridate, che dopo aver tenuto fronte a' Romani, battuto dalla fortuna collegata col valore latino, mentre la fama decanta la sua sconfitta, improvisamente risorge, e niente smarrito della disgrazia, si fa vedere nella reggia di Ponto più che mai tremendo a' Romani. Io l’ammiro; ma se il tuo diletto Racine, nell’atto, che quegli sta agitando così terribil vendetta, me lo fa nello stesso momento come amante di Monima impiegare quella gran mente a scoprir con gelose malizie gli amori fra essa, e Xifare di lui figlio, questa viltà di passione me lo disfà più di quello, che l’han disfatto i Romani; e d’un terribile vecchio, e di un grandissimo capitano, e di u magnanimo vendicator de' monarchi, me lo cangia in un folle, in un astuto, in un rimbambito, e di venerabile me lo fa comparir in scena ridevole. Tu ti torci, ma abbi pazienza; io dico male de' miei Greci, dove lo vuole la verità, onde posso anche dir male in qualche cosa de' tuoi Franzesi, che per altro venero, e stimo, e al par di te, e più di te. Tu pure mi hai morsicato, e per questo ti son meno amico? Non ti costringo già ad odiare la verità per amar troppo Aristotile. Con questa piccola protestuccia ti dirò ancor qualche cosa sopra la <hi rend="i">Fedra</hi> dello stesso tuo dilettissimo autore. Per dar ben campo all’amore di spaziarsi in quella tragedia, non si contenta, che Fedra ami Ippolito, ma vuol dir più, che Ippolito ami anche Ariccia. Ecco dunque il cuore d’Ippolito attaccato dalla matrigna, a cui vigorosamente resiste, ma questa sua resistenza non tanto si dee rifondere nella virtù del giovane casto, quanto nella preoccupazione del genio innocente, e amoroso, che aveva per Ariccia; ed eccovi con questo amore diminuito Ippolito almen per metà, mentre la sua resistenza nulla contien di mirabile, né si dà merito di virtù all’astinenza, che è cagionata dalla sazietà di cibo migliore. Se il gran Pietro Cornelio avesse voluto moltiplicar gli amori, avrebbe forse creato Ippolito inclinato a Fedra per invincibil violenza di genio, ed averebbe accresciuta la di lui virtù col farlo disprezzatore di ciò che amava, giacché non poteva amare con onestà. Se tali, quali ha fatto Racine questi due eroi, li facesse la storia, o avria dovuto abbandonarne il soggetto, o assolutamente emendarlo, perché il poeta non è tenuto a rappresentar gli avvenimenti quai furono, ma quali esser dovettero. In questo difetto cadono gran parte de' tragici vostri, perché in quegli argomenti, ne' quali l’amore ha luogo naturalmente, troppo lo esaltano, ed in quelli, dove naturalmente non lo ha, ve lo vogliono in ogni maniera ficcare, e ve lo ficcano, e lo dilatano in guisa, che distruggono il grande, ed il generoso de' loro caratteri.</p>
        <p>Ma pure (io interrompeva) non può negarsi, che aride come (perdona al vero) le vostre, sarebbero le nostre tragedie, senza che questa bella passione le rinverdisse.</p>
        <p>E non hai tu (l’altro allora) condotta a fine una tragedia senza donne, e senz'amori, quando non voglia tu contar per uno di questi amori l’amor della patria, che nel tuo <hi rend="i">Procolo</hi> più tosto nasce dall’irascibile che dalla concupiscibile? E poi chi condanna gli amori? Condanno il dar troppo ad un affetto che da sé stesso se ne usurpa dipoi altrettanto. Nell’<hi rend="i">Ifigenia</hi> hai posta in scena una vergine innamorata, ma che però preferisce il pregio della verginità alla sua passione lusinghiera. Nell’<hi rend="i">Alceste</hi> la fé maritale precede nella donna all’amor della vita, nell’uom all’amore di un’altra bellezza eguale a quella, ch'ei già credeva defunta. Nel <hi rend="i">Gesù perduto</hi> gli amori sono affatto celesti fra madre, figlio e parenti: per questa tua condotta ne' quattro drammi accennati hai tu sentito, che ti si facciano le fischiate? Ma nella <hi rend="i">Perselìde</hi>, e nella <hi rend="i">Rachele</hi> (perdona al vero) hai tu seguita la moda del donar troppo all’amore. Compiasi dunque con la prima massima il tuo teatro e non caderai nel difetto, che sin ad ora ho perseguitato io ne' moderni, né in quello, che tu perseguiti negli antichi.</p>
        <p>Io non vorrei invanire (soggiunsi) di qualche studio impiegato perchè l’amore non mi guadagni la briglia nelle tragedie; ma egli è però vero, che di quest’affetto ho avuto in animo di servirmi, come di un pulito ed abil valletto, di cui nulla è più insoffribile, quando da troppo favor de' padroni a qualche impiego men vile degli altri suoi pari venga elevato; il restante della famiglia, che lo vede far da signore sul suo signore, questo disprezza, e quello quasi venera, ed ubbidisce. Egli è uopo che il valletto sia sempre valletto, e che sempre per tale e dal padrone, e da' famigli si riconosca. Solo permettimi l’aggiunger anche un periodo in difesa degli amori sì abbondevolmente introdotti nelle moderne tragedie, e questo è un sentimento di qualche erudito Franzese, che in udire opporsi da me questi soverchi infocamenti amorosi alle tragedie della sua patria, rispose cosa che mi arrestò, e che arrestar te potrebbe, quand’ella sia vera. Diceva dunque il buon monsieur, che presentemente il nostro teatro è assai diverso dal greco perché a que' tempi pudici le donne tanto si astenevano dal teatro, quant’or lo riempiono. Quindi è che la donna, come violentemente a quest’affetto inclinata, e come quella, che rare volte da passioni più rilevanti preoccupata si truova, odierebbe quella rappresentazione, ove non avesse gran parte la sua passione favorita; e giacché questa difficilmente può dal cuor suo sradicarsi, è almen necessario col rappresentare in scena gli amori, insegnarle a nodrirli con sobrietà, dimodoché non facciano di quelle dell’ellera, che tanto d’umore sugge dall’albero, il quale la nudre, che arriva ingrata a seccarlo. Così viensi ad ottener l’utile del moderar la passione, trattandola nelle guise, che van d’accordo con l’onestà, e si conseguisce l’applauso, e il compiacimento dell’uditorio, che per la maggior parte è di femmine.</p>
        <p>Franchezza ci vuole (ripigliò l’Impostore) nell’impostura: almeno con questa il tuo avversario ha fatta tacere la disputa; ma non avrebbe già convinto Aristotile, che ha visto il teatro greco, ed il teatro latino folti di donne non meno di quello che sien oggi il franzese, l’italiano, lo spagnuolo, il tedesco, e l’inglese. Nel teatro latino intervenivano infin le vestali, e v'era il luogo per esse medesime destinato. Ma perché si parla del greco non vo', che tu creda alla mia parola, perché ritorceresti contro di me, che ti parlo, la mia sentenza; diresti almen fra te stesso, che all’impostura ci vuoi franchezza, nell’asserire, e che io già sono impostore. Credilo per lo meno al Bulingero, che scrive: <quote>Athenis mulieres, et hospites spectabant e loco, qui dicitur xí seu arbores stipite oblongo instar radii</quote>, e per confermarsi in questa credenza, riporta una legge di Sfiromaco, dalla quale veniva prescritto, <quote>ut mulieres, et hospites ad Cercidas sederent. </quote></p>
        <p>Tant’è (io soggiunsi) ammiro l’altrui disinvoltura nel pronunziare; e vedo svanire in fumo le pronte risposte degli eruditi immaginari. Ma per non parlar sempre d’amore, passiamo un poco a cotesto terrore ed a cotesta compassione, co' quali per te si purgan gli affetti degli ascoltatori della tragedia. Io non intendo quella frase del purgare il mal col malanno, cioè del purgar gli affetti col terrore e con la compassione.</p>
        <p>Né men io (seguia l’Impostore) e quante cose ho io pronunciate con termini, che non significano nulla? Noi altri filosofi (io parlo almeno de' non stoici) dobbiamo mantenerci venerabili a' sapienti non solo, ma agl’ignoranti; a' primi per dottrina, e per merito, a' secondi per politica, e per ambizione; ma quella venerazione degl’ignoranti, che ci pubblicava quasi uomini, che avessero che far con gli dii, ci metteva in una stravagantissima soggezione, ed era di rispondere a tutto quello, di che interrogavano, e molte volte interrogavan di cose alle quali barba di filosofo non potea per verun conto rispondere. Allora che doveva farsi per un mio pari, ch'era filosofo e cortigiano? Mi son più volte, presente Alessandro, ed alle sue tavole fra '1 vino, e la crapula, udite muover quistioni ridicole da certi asini clamidati, e lucenti d’oro, e di porpora, a' quali se non avessi prontamente risposto, dicresceva il credito d’Aristotile. Il mezzo termine per uscirne era appunto l’invenzione di un termine, che nulla significasse, ma che nell’oscurità mostrasse involvere arcani, ed io fra me stesso rideva dello stralunamento degli occhi loro, e de' folli applausi delle lor lingue a ciò, che né essi né io intendevamo. Ma il mio purgar gli affetti col terrore, e con la compassione non è in questa sfera, e son obbligato all’interpretazione, che in ciò ha data al mio testo l’eruditissimo abate Fraguier. La tragedia per mezzo del terrore, e della pietà solleva lo spettatore da queste stesse passioni, facendo ch'ei si scarichi sovra oggetti finti della tristezza, che lo divora. Nella maniera che una musica malinconica solleva, e toglie la nostra malinconia: questo è il vero senso del testo, ma io senza dipendere da quanto ho scritto, posso ora interpretare quella espressione diversamente da ciò, che allora sentii. Gli affetti nostri ci portano all’ambizione, alla prepotenza, alla crudeltà: col terrore si purgano i primi due affetti, e con la compassione si purga il terzo, ma non si purgan veracemente gli affetti, si purga l’animo dagli affetti disordinati; il rappresentare un principe scellerato parte per malizia, e parte per sua disgrazia, punito con la miseria, purga gli animi degli ascoltanti dall’ambizione, e dalla prepotenza; ma il vederlo poi punito forse troppo severamente, muove la nostra umanità a compatirlo, e caccia da' nostri cuori la crudeltà. Questo ho io fondato sull’idea la più generale delle nostre antiche tragedie, che è di esporre sul palco principi sventuratamente colpevoli, ed orribilmente puniti; e ciò faceano i poeti per adular le nostre repubbliche, le quali volevano mantenere ne' liberi popoli l’odio alla monarchia, mettendo loro negli occhi la scelleraggine, e l’infelicità de' monarchi. Ma, per dirla, in oggi questo fine della politica è ben cangiato nella maggior parte dell’universo, e per questo conto può essere, che i nostri vecchi argomenti potesser piacer tuttavia a Venezia, a Genova, e all’Italia; ma dove la monarchia si è fatta domestica con la giustizia, clemenza, e maestà del governo, bisogna regolar altrimenti il fine politico della tragedia. Noi siamo in Francia, ove tu vai a vedere un monarca nulla inferiore ad Augusto. Tu ascolterai certe leggi, che han renduto questo regno indomabile alle maggiori potenze d’Europa, e ammirabile all’universo; la maggior parte di esse nasce dalla mente di questo Luigi XIV, detto il Grande, ma che potria dirsi il massimo di tutti i re della terra. E lungo tempo, che io vedo monarchi; ho veduto Alessandro, Cesare, Ottaviano, e Traiano, ma non so che di più ancora osservo nel gran Luigi. Gli altri suoi pari custodiscono la maestà col mostrarsi solamente in circostanze di tutto fasto, poco a' lor sudditi, e meno agli stranieri: ma tu mirerai il re di Francia dalla mattina alla sera nel letto, al vestirsi, alla mensa, a' passeggi, alla caccia intorniato da' popoli suoi, e non suoi, d’ogni condizion, d’ogni sesso, quanto più famigliare, tanto più re, ed i suoi Franzesi avvezzi per secoli alla monarchia vie più accreditata dalle maniere adorabili di Luigi, hanno in dispregio la libertà delle paurose repubbliche. E benché possa dirsi lo stesso di molte nazioni, io che ho già camminati tutti i paesi sin ora scoperti dagli uomini, mi ho eletto questa, per lasciar le mie ossa in un regno che fra tutti quanti mi è parso il più florido, il più magnifico, e il più adattato a chi desidera separarsi da tutte le cure, ed attendere a vivere il rimanente de' giorni suoi spensierato.</p>
        <p>Approvo quanto tu dici in questa parte (io risposi) e tanto maggiormente io l’approvo, quanto che son bolognese. Io vanto un monarca, che nel maneggio delle cose celesti appar così grande, come Luigi in quello delle terrene. Han qualche proporzione fra loro nella statura, nel portamento, e nell’affabile maestà Clemente XI e Luigi XIV come diverso è il lor impero, così le cure ne son differenti, perché il mio principe ha quelle, che convengono ad un viceddio, il quale presiede in terra, alle divine ragioni, e che parla il linguaggio dello Spirito Santo ne' suoi oracoli. E quelle del re di Francia convengono ad un regnante, che presiede alle umane ragioni, e mantiene col peso delle sue forze nel proporzionato equilibrio le amiche, e le nemiche potenze. Ma meno terribile è il giogo del sacerdozio, e però ancora più leggiero, per lo più accompagnato dall’età grave, e sempre dalla pietà; poco si mescola ne' secolareschi affari de' sudditi. La mia patria si truova ancor così libera, che appena s’accorge aver principe, massime sotto il presente generoso governo. Il nostro eccelso senato ubbidendo al suo principe, comanda a' propri cittadini, dimodoché sotto il manto venerabile pontificio custodisce la libertà, senza la gelosa tema delle repubbliche, e gode, nello stesso tempo i vantaggi, senza soffrire gli aggravi del principato. Questa felicità fa a noi pure odiare le altrui libertà paurose, e amare, al dispetto de' tragici greci la monarchia.</p>
        <p>Tanto meglio (replicò il vecchio) egli è dunque opportuno regolare diversamente il fine politico della tragedia, e giovare al pubblico per altre strade, che per quelle del rendere odiosa la monarchia. Converrà perciò, che dalle tragedie si cavi qualche profitto morale, che riguardi la buona educazion de' figliuoli, la fede intera de' maritati, l’amor della patria, la giusta difesa del vero onor proprio, la costanza dell’amicizia, l’ingiustizia della persecuzione del merito, il culto verso le divine cose, e ciò col rappresentar premiata sotto queste, ed altre divise un’esemplare virtude, e col mostrar gastigato il vizio, che se le oppone. E perché tanto più spiccano la virtù, e il vizio, il premio, e la punizione, quanto più in personaggi illustri, e reali si veggono, egli è uopo continuar nella massima d’imitar solamente i migliori, ch'è uno di quei tali termini, di cui si discorreva poco fa, col quale uscii brevemente dall’imbarazzo di dover distinguer tutte le sorte de' personaggi, che compongono l’azione di un tragedia. Ma è omai scorso più avanti dell’ordinario il nostro ragionamento. Tu non rivedrai questo Impostor che a Parigi. Già siamo fuori della galera, e benché ognuno cammini alla stessa meta, voi altri ve ne anderete col brio signoril delle poste, io povero vecchio, me ne anderò con più agio, e con minore spesa. Colà vi sono passeggi pubblici di amene, e maestose verdure, fra le quali occupa il posto più riguardevole quello delle Tuillerie. Là riconoscerai facilmente questa contraffatta caricatura, e là potrò finire di soddisfarti.</p>
        <p>Così diceva scendendo meco dalla fortezza; finché giunti al molo, una barchetta, sui cui si lanciò come rana, l’agile gobbo, me lo rapì.</p>
      </div>
      <div>
        <head rend="uc">Sessione quarta</head>
        <p>Da Marsiglia dunque a Parigi mi convenne rimaner digiuno del mio erudito Impostore, e quantunque passassi per luoghi ameni sino a Lione, né pure la vista di quella popolata, ricca, e mercantile città valse a ricrearmi. Altro sollievo non ebbi, che il soggiornare sovra una lieta collina presso a una chiesa divota dedicata alla Vergine detta delle Forviere, eminenza che signoreggia tutta quanta la terra, e le ville, e mi pareva appunto di starmi sul nostro colle di San Michele in Bosco, se non che dal nostro non si veggono come nel piano di Lione due fiumi reali la Sonna ed il Rodano, l’uno costeggiare, e l’altro dividere la città, e poi incontrarsi, abbracciandosi per correre dentro un sol letto nel mare. In sì ameno luogo mi diedi a scrivere quanto mi era rimasto nella memoria de' discorsi avuti col nostro Aristotile, e mi sembrava appunto di conversarlo nel riandarne i saporiti ragionamenti; di lì a pochi giorni imbarcatomi per Scialone passai d’avanti a Trevoux. Le scosse della carrozza della diligenza, ne fecero per quattro giorni e mezzo, ne' quali sempre si mangia, e mai non si dorme, desiderare Parigi. Ed ecco Parigi sorprendermi finalmente con immense, e larghe contrade tutte bollenti di popolo, e di carrozze, che volano ritto, e a traverso, dando la fuga a' pedoni. Quivi o alberghi o non alberghi la povertà, certo è, che non s’incontra, se non in apparenza, di ricchezza e di fasto. Le botteghe, che sono i numero quattro volte maggior delle case, fanno di sé medesime una scena assai vaga, che ad ogni passo si cangia, e nella quale gli attori sono donne, e donzelle leggiadramente abbigliate; e qui conobbi la sterminata possanza di questo gran regno, che se altra città non avesse, come ne ha tante, potrebbe da questa sola cavare a suo talento gli eserciti, e dopo trenta sconfitte, sostituirne de' nuovi non meno formidabili, e numerosi. Confesso, che questa aspettata, ma sempre maggiore grandezza di cose mi oppresse in modo, che mi riempiè di sé stessa, e per qualche giorno poco mi ricordai d’Aristotile, e meno della tragedia, e come un assetato, che vorrebbe, allorché arriva ad un fonte, tutto in un sorso assorbirlo, così di qua, e di là per l’ampio Parigi agitandomi, passai di volo alla rinomata macchina di Marlì, ove cominciai a vedere più da vicino un’immagine del gran coraggio reale.</p>
        <p>Ivi monsignor Bentivoglio nunzio apostolico, e che eguagliando l’altezza del suo nascimento con quella de' suoi talenti, e del suo gran ministero, reca non poca gloria alle due sue patrie Ferrara, e Bologna, unito d’animo, di sangue, e di presenza con monsignor Aldrovandi, mostravami il fiume da quattordici smisurate rote in sé ritenuto; ma col pinger dell’onda arrestata, aggirandole, vien poi da esse per successive trombe assorbito, e con meraviglia della natura astretto ad ascendere sino alla cima di un colle, di dove, come da fonte, seguitando il corso declive sugli archi di un maestoso acquidotto, discende contra sua voglia ad ubbidire alla regi magnificenza nel favorito Marlì. Nessun fiume al mondo è più tormentato di questo, perché anche quivi fra verdure costrette a far di sé logge, portici, teatri, e tutto ciò, che di grande, e di vago può inventare la prospettiva, e l’architettura, è violentato a salire in altissimi getti, a discender per gradi da lunga altezza, ed a comporre particolarmente una scala di spuma, come di latte, ordinatamente dirotta in cima, in mezzo, ed a' fianchi da' successivi risalti dello stesso colore, e beltà. Questo è un ritiro reale ne' cui edifici ha questo monarca voluto restringere la sua mente in un’idea di riposo, ed impiccolir la medesima, dissimulando la famigliare sua vastità: ma imitando appunto la Mente eterna, che non men grande apparisce nel lavoro terribile dell’elefante, che in quello della breve, leggera, e dipinta farfalla, anche nel piccolo, e vago palagio di sua residenza, e negli altri minori, che gli fanno ala, fa comparir chi è Luigi. Ritornato quindi a Parigi con l’anima piena delle vedute delizie, non sapea saziarmi d’esaggerarle co' pochi amici italiani di mia conoscenza, e ne parlerei anche, per così dire, se non mi fosse stato per essi risposto, che aspettassi sino all’aver veduto Versaglie, per finire di trasecolarmi; e se, essendo io alloggiato nel borgo di San Germano, non mi fossi a caso incontrato in un cartello affisso ad una colonna, che m’indicava rappresentarsi nel vicino teatro l’Ifigenia del Racine. Allora mi soprafece l’antica passione eccitata dalla curiosità di trovarmi ad una tragedia franzese, e massime a questa, che è delle più rinomate del mentovato poeta. Fui perciò de' primi a trasferirmi al teatro, occupando un luogo vicino all’orchestra, per meglio aiutar l’occhio, e l’orecchio con la vicinanza della rappresentazione a goderne; e mentre stavansi per un servo accendendo le dodici lampane di cristallo, che illuminavan la scena, sento tirarmi il mantello, e mi volgo, e mi vedo al fianco Aristotile; dimodoché volendo io alzar la voce per l’allegrezza, l’astuto vecchio mi raffrenò col dirmi all’orecchio:</p>
        <p>Figliuolo, sta ben composto, perché questa per altro allegra nazione che tu hai veduto per le vostre contrade d’Italia cantare, e ballar camminando, qui vive altrimenti; e scorgerai i Franzesi con tutta serietà ed attenzione assidersi alla commedia, e alla mensa. Oggi si rappresenta l’Ifigenia del Racine; dimani l’Anfitrione dello spiritoso Molière. Goditi questa tragedia, e quella commedia, e assaggiate, che avrai queste due, nel seguente giorno ti porterai al palagio reale, abitazione di monsieur, principe in ogni sorta di studio, e di lingue a maraviglia versato, dove potrai godere della Medea dramma per musica, ivi cantato, e rappresentato.</p>
        <p>Domattina (io risposi), vo', che l’alba mi truovi in Versaglie per dare un’occhiata a quella reale villeggiatura, non sì però, che non sia per avermi il teatro all’Anfitrione. Ma dopo della Medea ove ci vedrem noi?</p>
        <p>In nessun luogo, ei rispose; ma, la mattina seguente, se vuoi trovarti agl’Invalidi, là parleremo con libertà dell’opera in musica, che ha qualche rassomiglianza con la tragedia; e che secondo l’opinion di coloro, che pensano, tutto essersi cantato nelle greche tragedie, viene considerata, come un’idea dell’antica tragedia; e però non è fuor di proposito il favellarne, poiché nulla tu vuoi trascurare di ciò, che differenzia l’antica dalla moderna tragedia. Intanto oggi dopo l’Ifigenia, mi vedrai nel caffè di Ponte nuovo, che per tua notizia è il Caffè de' poeti: ivi conoscerai m.r Fontenelle, m.r de la Motte, m.r di Crebillon, e m.r Capistron; il primo famoso per lo suo trattato <hi rend="i">De' mondi</hi>, e dell’egloga, e per l’egloghe stesse; il secondo per le poesie liriche, e per l’<hi rend="i">Iliade</hi> d’Omero da certo in quindici libri leggiadramente ristretta, di cui mi sarei servito io per esempio assai più volentieri, che dell’originale greco nella Poetica, se come Omero era già stato più secoli avanti di me, così almeno fosse vissuto, al tempo, che io scrissi, m.r de la Motte. Capistron poi è a te noto per le tragedie, come lo è Crebillon. Ivi discorreremo unicamente del verso franzese, e fra qualche giorno, dopo che avrai gustata la rappresentazione della commedia, e dell’opera in musica, appunto della rappresentazione ragioneremo. Statti intanto attentissimo a questa tragedia, giacché il concerto delle viole ci fa sperare quanto prima in scena gli attori.</p>
        <p>Così avendomi parlato quel gobbo, mi sparì fra le alte stature degli affollati franzesi, ed io rimasi col gomito su l’orchestra a veder uscire Agamennone. Le due ore, che si consumarono in quello spettacolo, mi parvero due momenti, tanta era la contentezza, che io aveva di trovarmi ad esso presente, e mi riscossi come da un’estasi, quando la rappresentazione fu terminata. Risovvenendomi allora la posta datami da Aristotile, mi feci condurre al caffè su gli archi maestosi del Ponte Nuovo, abbellito nel mezzo da una superba statua a cavallo rappresentante Enrico il grande, che fa dall’elevato suo piedestallo di sé prospettiva a due strade, che sul bel mezzo del medesimo ponte diramansi, a piè del quale trovai quel rinomato caffè contrassegnatomi dalla presenza del vecchio, che da' cristalli della facciata vidi con occhio caprigno star osservando la mia venuta. Entrato io però con essolui in una stanza assai civilmente addobbata, per non essere frastornati dallo strepito dello sbaraglino, a cui si giuocava, e de' discorsi poetici, in cui riscaldavansi i nominati poeti, che ad uno ad uno mi furono brevemente fatti conoscere, ci adagiammo in due comode sedie l’uno a fronte dell’altro, e immediatamente Aristotile addimandommi del verso, e dell’effetto, che udito in bocca di quegli attori avea prodotto nelle mie orecchie con quella frequenza di rime contigue, con la qual dal principio alla fine del dramma costantemente vien regolato. Alla qual richiesta risposi:</p>
        <p>Io veramente all’udirlo, non ho trovata cosa, che me l’abbia fatto apparire molto diverso da quello, che io me l’era già figurato in leggendolo, e in discorrendone a lungo nella mia dissertazione del verso tragico; né già mi pento dell’avere in simil guisa rimate le mie tragedie, con tutto che questa nuova sorta di verso italiano abbia eccitato sì gran rumore ne' letterati della mia patria. Io temeva bensì di qualche fracasso, ma non di quello che ormai comincia ad assordarmi, perché io credeva in questa parte i miei giudici men passionati, che ragionevoli. Io già prefisso mi era, che avrebbero riso di mia presunzione in voler vender loro per nuovo verso un accozzamento materiale, di due versi eptasillabi; e però, quasi prevedendo le loro obbiezioni, m’ingegnai con qualche similitudine di ficcare loro in capo, come anche una tale combinazione dava non so quale apparenza di maggior gravità, e d’onorevolezza al mio verso; e perché so quanto vaglia appresso di noi il seguir più tosto l’esempi altrui, che il farsi esemplare, se non per altro, almen per sottrarmi all’invidia, nel prefazio della tragedia intitolata l’<hi rend="i">Alceste</hi> confessai di averne derivata la moda da certo Ciullo del Camo, che fu uno de' nostri antichi poeti, appunto celebre per esser fra' primi di età, se non di valore. Ma (il crederesti?) appena uscito il <hi rend="i">Teatro</hi>, invece di deridere l’impostura di un verso vecchio, per me rinnovato, si sono dati a strepitare su quella, qualunque siasi novità, approvando con tanta generosità i sentimenti, i caratteri, e la semplicità di que' drammi, con quanta ostinazione la maggior parte han disapprovato la nuova (e vedete, che nuova) invenzione del verso senz'armonia, e con troppa frequenza di rime: avresti riso in udendo certi torcersi affatto nel leggerlo, e dire: “Tutto va bene, ma quel verso franzese non può piacermi”. Si può udire, caro Aristotile, maggior sciocchezza di questa? Quasi che fra il verso franzese ed il mio non sia notabile differenza, sì nella disposizione, che nella misura. Ma, o costoro non hanno letto la dissertazione proemiale, o pure non l’hanno (lo che non vorrei credere) intesa. Alcuni altri han soggiunto, che quel mio verso così rimato non può recitarsi senza stuccar le orecchie degli ascoltanti. Né ha giovato il rispondere, che in varie città dell’Italia sia stato udito con plauso, né che il famoso Luigi Riccobuoni (dovendosi molto in questa parte credere a' comici) mi abbia scritto più volte, riuscire agli attori suoi comodissimo il verso mio; che, ciononostante, duri di cervice più degli ebrei, continuano ancora nel farsi conoscere o sciocchi affatto, o invidiosi, o maligni, mentre non cessan di borbottarne; e perché pur vorrebbero, mordendo il verso delle tragedie, sopprimerne la lettura, certi di loro, che han fatto il viaggio di Francia, conchiudono, che le rime franzesi nella maniera del recitare di questa nazione non si distinguono, ove ne' recitamenti italiani vengono a ferire sfacciatamente nel timpano dell’udito: circostanza, che io non potea dicifrare per non averne avuto esperienza, ma in oggi che, la Dio mercé, mi son trovato con le orecchie tese a questa tragedia, ti assicuro, che ho benissimo distinto le rime, e che invece di stancarmi di questa lor consonanza, me ne sono, oltre ogni credere, compiaciuto. Ora da te, che non sei né italiano (cred’io) né franzese, vorrei sapere se per ragione, o per passione io me ne sia compiaciuto; e se maggior maestà, e gravità conterrebbe sì il verso franzese che il mio se, o con rime frequenti o senza veruna sorta di esse si congegnassero: perché finalmente, son anche in tempo di cedere alla corrente nelle tragedie, ch'io sto tessendo, nulla essendomi per avventura più agevole dello srimarle, quantunque rimate elle sieno.</p>
        <p>A questo discorso, mostrommi i denti, che conservava anche interi, ridendo il buon vecchierello, e rispose:</p>
        <p>Il verso vien costituito da una sustanziale armonia (parlo del verso greco, e latino) e restringendomi, per ragion d’esemplo, all’essametro, è misurato da sei piedi, parte dattili, e parte spondei, con questa legge, che da uno dattilo con uno spondeo, che a quello succeda, sia terminato. Ma di una parlando, avrò parlato di tutte le sorte de' versi, che tutte sotto una stessa ragione convengono. Questi sei piedi pronunciati da noi, e dagli antichi Latini, componevano una misura, la quale non poteva non esser armoniosa all’orecchio, perché chiunque pronunciava i nostri dattili e i nostri spondei, facea conoscere quella tal quantità, che voi adesso non conoscete, se non coll’indizio, e colla guida di quelle regole, che su l’esempio de' poeti vi siete formati con quella, che chiamate voi prosodia. Al vostro orecchio suona lo stesso bumida che liquida (meglio mi par teco usare gli esempi latini, giacché della greca favella non hai sufficiente contezza) ma alle nostre sonava diversamente, e ben capivano dal sol recitarle, che l’uno era dattilo e l’altro tribraco, siccome voi Italiani pronunciate diversamente perfido, e infido; e pure, se si perdesse la lingua italiana ora viva, quei, che venissero non potrebbero giudicare della diversa quantità di queste parole, se non per via di una regola, che lor bisognerebbe inventare per discernere dove la sillaba breve, e dove lunga dovesse pronunciarsi. Ma nella lingua latina, e così pur nella greca, per abuso de' professori, non si adatta presentemente la regola alla pronuncia; per lo ché voi sdrucciolate in errori di quantità, componendo versi o greci o latini; lo che a' nostri poeti era, per così dire, impossibile; e dove l’alzare, o l’abbassare il suono non potea contrassegnarci la brevità, e la lunghezza, a bastanza il meno o più dimorare sovra la sillaba pronunciata, ce ne additava la lunghezza, e la brevità. Odi un poco in qual guisa pronunciavansi i versi del nostro Virgilio; e recitommi la proposizione di quel poema, che io malagevolmente in bocca sua intesi; tanto era diverso il suo pronunciare dal nostro; ma ben compresi un’armonia più compita, e che appunto mi facea sentire, e distinguere la quantità delle sillabe. Finiti que' versi:</p>
        <p>Ecco (disse), come sarebbesi a far morire nelle botteghe de' nostri librai tutti i volumi di regolette inventate per rimediare al male della pronuncia perduta. Il verso, dunque, essametro, non con altra legge composto, che con quella, che ho detto di sopra, scorreva con una necessaria armonia; e bastava essere o Greco, o Latino, senz'esser poeta o facitor di versi, per recitarlo in un tuono, che non poteva non esser musico, e dolce. Passiamo ora a' vostri versi italiani, e prendiam quelli dell’Italia liberata del Trissino, che son senza rima, e diamoli un po' a recitare ad una zitella o fiorentina, o romana, che per altro pronunciando giustamente i vocaboli, non abbia contezza alcuna del verseggiare. Stenterai a frenar tu le risa, e voi giovincelli ve ne siete presi sollazzo, al mio credere, più di una volta, mentre non posando la giovine o nella quarta, o nella sesta sillaba, o altrove, dove i periti si fermano recitando, rompe affatto il tuono del verso, che voi endecasillabo nominate. Tu rideresti adunque, ma non riderebbe già un cortigiano, che mai letti versi non avesse, ma d’esquisita prosa espertissimo fosse, purché la donzella leggesse col punteggiamento dovuto alla distinzione de' sentimenti; e solamente giudicheria delle frasi un po' baldanzose, e rilevate, che quella prosa (e pur saria verso) non fosse candida, e moderata di stile. Così è sempre stato giudicato prosa vera il componimento di S. Francesco di Assisi, se il Crescimbeni con malizia poetica non l’avesse scoperto per verso e pubblicato ne' suoi Comentari. Sai perché? Perché il verso vostro non ha un’essenziale armonia, ma solamente un accidentale datagli non dalla natura ma dall’usanza; e voi poeti, sapete benissimo, per dare ritondità al vostro verso, dove bisogna ripigliar fiato, e posarsi; perciò lo fate anche a costo di spezzar la parola impropriamente, come in quello: <quote>Nemica natural-mente di pace. </quote>Fatta questa prova, che vi riuscirà quale io dico, fatene un’altra. Pigliate una stanza del Tasso, e datela in mano alla nostra imperita leggitrice. Può essere, ch'ella, non cogliendo nelle posate, vi storpi il verso, non però potrà tanto in lei l’imperizia che il cortigiano prosaico non s’accorga alla corrispondenza delle desinenze, quello esser verso, perché la vostra essenziale armonia consiste principalmente nella consonanza di quelle rime, non nella misura de' piedi, mentre il numero egual delle sillabe fa bensì eguaglianza di periodo, non uniformità sonora di metro; e tal eguaglianza, ancor di periodo, viene interrotta parecchie volte dal sentimento, che conduce l’un verso ad entrare in parte dell’altro susseguente; formiamo dunque così l’argomento: quello è verso, che ha una sostanziale armonia inseparabile dal medesimo. Ma il verso italiano senza rima non ha quest’armonia inseparabile dal medesimo. Dunque il verso italiano senza rima non è verso. Di questo sillogismo negherai tu la minore, e io te la provo. Il verso italiano senza rima si può recitar punteggiato in maniera, che altri non vi conosca il numero armonioso. Dunque il verso italiano senza rima non ha l’armonia sostanziale inseparabile dal medesimo. E se mai tu mi negassi da accorto loico l’antecedente, ti convincerò con l’esempio sopraccennato, a cui non so quale cosa vorrai tu replicare in contrario. Fondiamo ora su la stessa proposizion generale un altro argomento, e diciamo: quello è verso, che ha una sostanziale armonia inseparabile dal medesimo. Il verso italiano rimato ha l’armonia essenziale delle consonanze inseparabile dallo stesso. Dunque il verso italiano rimato è verso. Io crederei, che tu mi dovessi tutto concedere, quando tanto nell’uno, come nell’altro argomento non mi negassi il primo principio, ch'io suppongo per fondamento della mia prima proposizione, nel qual caso non disputerò più con teco, come con uomo fuor di ragione, e negante i primi principi. Posti questi due argomenti, insorgerò nella seguente maniera: per quello, che mi è concesso, quello è verso, che ha una essenziale armonia inseparabile dallo stesso. Ma quest’armoni essenziale non ha il verso non rimato italiano, e il verso italiano rimato l’ha. Dunque il verso italiano non rimato non è verso, e il verso italiano rimato lo è. Subsumo. La tragedia italiana dee comporsi in versi italiani, dunque dee comporsi in versi rimati. Questa seccagine di Aristotile tanto impugnata dal genio tuo, l’incontrerà questa volta; dalla qual cosa ricaverai, che il verso greco e latino hanno per anima dell’armonia loro il metro; ma l’anima del verso italiano è la rima. Né il solo ritmo opera, che il verso sia verso, essendo il ritmo ancor comune alla prosa. Né intende già di prescrivere Cicerone nell’Oratore una legge al discepolo, per cui la prosa delle orazioni verso divegna. Imperocché ciò sarebbe non un perfezionarla, ma un deformarla; e Marco Tullio intende tanto perfezionarla che anzi vorria ridurla all’idea, e vorria costituire un oratore conforme all’idea, cioè più perfetto di qualunque sia stato, o sia per declamare le cause de' suoi clientoli nella curia; e ciò ha egli derivato da un mio sentimento, essendo uopo, secondo l’opinion mia, che la prosa abbia il ritmo, ma non già il metro, per lo ché di me lasciò scritto: <quote>Versum in oratione vetat esse, numerum jubet</quote>. Il ritmo dunque, che rende armoniosa l’orazione disciolta, non basta a separar da essa l’orazion legata italiana, quando non vi si aggiunga la rima, che sostanzialmente dalla prosa il verso italiano distingue. Anzi la dolcezza, al giudicio di uno de' vostri gravissimi autori, ch'ella porge agli orecchi ben purgati, è tale, che i versi sciolti a lato ai rimati, se ben sono, non paiono versi. Ma per dir meglio dovea conchiudere: se ben paiono versi, nol sono, siccome io credo averti assai persuaso; e mostrò il vostro Bembo di concepir anch'ei, che la rima fosse la sostanziale forma dell’armonia nel verso italiano, pronunciando: le rime graziosissimo ritrovamento si vede, che fu, per dare al verso volgare armonia, e leggiadria. Dunque al suo credere, senza questo grazioso ritrovamento, il verso volgare né leggiadria, né tampoco armonia conterrebbe, e così verso impropriamente, e di solo nome sarebbe.</p>
        <p>Poco mancò, che io non baciassi il mio gobbo, tanto solleticavami il mio ragionare, perché soggiunsi:</p>
        <p>Io ti prometto, Aristotile, di affatto disdirmi in tutti i miei scritti di quanto ho temerariamente asserito contro alle tue sentenze, poiché tu sostieni con tanta costanza la mia; né certamente credo, che a tue ragioni possan resistere le contrarie quantunque ostinate opinioni. Ma dato ancor che debba ammettersi nella tragedia la rima, pretenderassi, che questa più naturalmente risuoni alternata, e che non entri con sì soverchia, e nauseante dolcezza all’orecchio, quando non sia sì contigua, come nel verso mio, e nel verso franzese costantemente si osserva. Condanneranno altresì questa uniformità di verso non mantenuta, né da' Greci, né da' Latini nelle loro tragedie. Ben è però vero, che il mio verso non è così pertinace, come è il verso alessandrino franzese, perché il mio non è sempre della stessa misura, benché per una certa conformità di ritmo lo paia. Ve n’ha di quattordici sillabe, ve n’ha di tredici, di quindici, di dodici, e sino di sedici, se si voglia, come ho diffusamente spiegato nella mia prima dissertazione, e ciò perché io considero questa misura di versi non regolata dal metro, ma ben piuttosto dal ritmo, supponendo io, secondo la sentenza di Mario Vittorino, che: <quote>metrum sit quaedam compositio, Rythmus autem temporum inter se ordo quidam; eo quod metrum certo numero syllabarum, vel pedum finitum sit; rythmus autem numquam numero circumscribitur</quote>; e così sente ancor Diomede trascritto da Beda. Con questa ragion mi lusingo, che a' miei versi, che in verità sensibilmente l’uno dall’altro son differenti, sia bensì necessaria la rima, per compiere con essa quell’armonia, che non è perfezionata da ritmo. Mi conferma in questa opinione il dotto discorso di Sforza Pallavicino in difesa del suo Ermenegildo, ove e con l’autorità e con le ragioni, e con la riuscita, prova conveniente alla tragedia la rima, e v'inserisce l’autorità di Lodovico Castelvetro, mentr'ebbe a dire il prode modonese: che il nostro idioma non avea verso privo di rima; nel che concorda anche il Vossio: ne quidem intelligas versus esse quos legas, si similiter finientem auferas clausulam. Ma non posso poi già dedurne, che il rimar contiguo piuttosto, che l’alternato si debba scegliere, quando altra ragione non ti sovvenga per sostenere il mio impegno; e però in questa parte usa pure della tua abituale sincerità; e senza più che tanto adulare la mia opinione, palesami pur francamente la tua.</p>
        <p>Sorrise nuovamente Aristotile, e replicò:</p>
        <p>Se ben tu mi chiami a palesar con franchezza il mio sentimento, ti dorrebbe però (lo conosco) che fosse contrario a cotesto tuo; ma fatti pur animo, o figlio, e sta di buon cuore che non è; e non è non per adulazione, ma per ragione. Tu dei sapere che la tragedia è fatta per esser udita; io parlo de' versi; perché, rispetto allo spettacolo, egli è fatto per esser veduto. L'epopeia ha conseguito il suo fine, letta che sia; non l’ha conseguito già la tragedia, quando non venga rappresentata, cioè, rispetto a' versi, ascoltata, e rispetto all’apparato, veduta. Perché dunque si comprenda da' leggitori che l’epopeia italiana è composta in verso, è necessario, che sia rimata, ma si possono alternare le rime a piacere de' poeti, o in terzetti alla maniera di Dante, o in ottave alla moda dell’Ariosto e de' Tassi, o in stanze siciliane, ma in modo che l’ultima rima dell’una leghi con quella del primo verso della seguente, alla guisa del tuo poema giocoso, che intitoli il Radicone; imperciocché il lettore ha tutto l’agio di fermarsi su ciò, che vede, e di aspettare con attenzione la consonanza delle cadenze a lui differita. Con tutto ciò è stato creduto necessarissimo a ben perfezionar l’armonia, che ad ogni otto versi vi sieno due rime contigue, mentre il sempre alternarle in tutta la stanza all’uso de' Siciliani, senza legarle insieme, come hai tu fatto, intrecciandole alla maniera delle corone, rendeva meno armonioso, e raccolto il componimento; lo che per avventura ne' terzetti non fu necessario, perché i loro periodi son brevi, e, se le desinenze non sono contigue, son cosi poco distanti, che non annoia l’attenderle, e non sospende soverchiamente l’aspettazione. Ma perché al parere del vostro  Orazio: <quote>segnius irritant animos demissa per aures, Quam quae sunt oculis subiecta fidelibus</quote>. Nella tragedia, acciocché ne venga negli uditori il diletto, che risulta dall’armonia del verseggiare nel passeggero momento dell’ascoltarla, egli è d’uopo, che le rime si faccian meno aspettare, e in conseguenza mi piace di udirle contigue, perché subito mi fan giudicare della misura, e del verso, e mi fan gustare, anche in udendo, il diletto dell’armonia. Né ti dia che pensare la nausea, che dal troppo dolce suol provenire, perché tu sai, che io nel mio fragmento della <hi rend="i">Poetica</hi> sto predicando, che i parlari della tragedia sian dolci; non basta anche, secondo il sentimento di Orazio, che sieno belli i poemi, che <quote>dulcia sunto</quote>, (ei soggiunge) supponendo, che questo sia un gran segreto per la mozione delle passioni, mentre, posta questa condizione, promette: <quote>Et quocumque volent animum auditoris agunto</quote>. Ben è vero, lodar io quella sorta, sia di misura, sia di periodo, che più al parlar grave, e naturale si accosta, e però avrai letto nel mio divulgato fragmento, lodare io nella tragedia <hi rend="i">i versi jambi, perché essi imitano il parlare ordinario, e vi stan bene tutti que' nomi, che nella prosa si parlano</hi>; e il verso franzese, e diciamo anche il tuo, alla gravità del jambo assai si avvicinano; ma perché ho scritto, che <hi rend="i">vi stan bene tutti que' nomi, che nella prosa si parlano</hi>, rifletti, che appunto nella tragedia richiedendosi una locuzione chiara, non umile, ed impetrandosi la chiarezza dall’usare de' nomi propri, ella si può far bassa, usandone soverchiamente; quindi aggiungo: <hi rend="i">E tali sono i nomi propri, le metafore, e i nomi ornati.</hi> Non è però, che nella locuzione tragica non sia più periglioso il parlare ornato, che il naturale, mentre nella prosa l’oratore si mostra, ma nel verso jambo tragico non si palesa il poeta nascosto sotto l’attore; e però non essendo tanto propri di questa sorta d’imitazione tutti quegli ornamenti poetici, che convengono alla poesia lirica, ed epica, tu vedi bene, che la tragedia abbisogna di una dolcezza forse maggiore di quella che si ricerca negli  accennati poemi, la qual dolcezza due effetti produce: l’uno è, che aiuta notabilmente a condur le passioni dell’uditore in quella dell’attore; imperocché non si può esprimer quanto possa l’armonia variamente usata, o a commuovere, o a tranquillare gli affetti; e questa è una forza fisica, di cui più si vede l’effetto di quel, che se ne possa immaginar la cagione; lo che ha fatto fare tante speciose meditazioni a' platonici, e a' pitagorici, per mostrare di asserir qualche cosa, ove per verità poco o nulla dicono che vaglia a convincere. L'altro è che questo ornamento della dolcezza ricompensa quegli altri ornamenti, che la locuzione della tragedia non ha; e però han creduto gl’inventori della medesima di doverla aiutare con l’apparato, col suono degl’instrumenti, e col canto de' chori, e con la dolcezza del ragionare; recedendo anche alle volte dal jambo ordinario non solamente ne' chori, che di lor natura ciò portano, ma nelle scene degli atti. I Franzesi costantissimi nel loro alessandrino, e tu nel tuo verso accozzato, vi aiutate con la vicinanza, e con la varietà delle rime a conseguir la dolcezza, che non averete dal metro, da cui i greci, ed i latini jambi l’avevano; e però anziche biasimar coteste rime, le lodo, e le credo io necessarie, perché queste unicamente mi contrasegnano il verso, che il solo ritmo non basterebbe a contrasegnarmi, e conseguentemente mi allettano, e mi rendono dolce il ragionare della tragedia franzese, e italiana; e tanto è vero, che le rime unicamente ci contrasegnano il verso, che quanti han letto il tuo verso, benché tocchino evidentemente esser esso una composizion materiale di due ettasillabi, pure lo han preso, lo prendono, e sempre lo prenderanno per un verso di nuova invenzione, perché solamente nell’ultimo del suo periodo risonando la rima, questa lo fa conoscere per verso; dove, se tu invece di rimarlo solo nel fine, l’avessi rimato ancora nel mezzo, allora tutti non per uno, ma per due versi scritti l’uno dirimpetto all’altro preso l’avrebbero, e allora ti saresti sentito opporre esserti tu servito di un verso troppo conciso, e leggero per la gravità innata della tragedia. Così, suo malgrado, i tuoi Italiani vengono a giudicare che il verso senza rima verso non sia, mentre dell’ettasillabo non rimato non giudicano, che sia verso, ove il quattordicisillabo credono tale, perché ha la rima. E nella guisa che, quando veggiamo gli obbietti, i quali son dipinti nella retina al rovescio, benché l’anima li senta co' piè all’insù, nondimeno li giudica ritti, e tanto li giudica, che ce li fa apprendere, e traveder come tali, perché il raziocinio abbaglia, e vince la forza contraria del senso; i letterati, che vedono il tuo verso esser due, lo giudicano, come un solo, perché l’ingenito raziocini vince in ciò il senso; e la ragione, su cui non riflettono, ma alla quale inevitabilmente consentono, si è, che quello solamente sia verso in vostra lingua, che ha rima.</p>
        <p>Oh qui sì, (io ripigliava) che vi vogliono delle comparazioni, per dar ad intendere tanto a me, quanto agli altri Italiani, che molto schiamazzo abbiano fatto, e facciano sul mio verso, perché solo apprendean per verso quel misurato ragionamento, che vien terminato, e legato con l’altro dalla cadenza. Son anzi impegnati nel giudicare, che i versi sciolti da rima, ma regolati da un numero certo di sillabe sieno versi, perché si son posti in opera da vari de' nostri poeti, particolarmente ne' drammi, come anche perché credono, che la rima repugni all’imitazione del parlar naturale, potendo ben accadere, che noi parliamo in verso senz'avvedercene, come il Casa nel principio della sua famosa orazione a Carlo V, ma non potendo giammai avvenire, che parliamo in rima; e, se la tragedia è un’imitazione del ragionare de' principi, e più l’imitazione è perfetta, accostandosi al vero; imiteremo dunque con maggior perfezione il vero parlare quando ci asterremo dall’artificio palese di questa rima.</p>
        <p>Io (replicava l’Impostore), ti ho detto altre volte, che l’imitazione, perché diletti, dee contentarsi di una perfezione, la quale non esca fuori della sua sfera, e però in alcune cose dee convenire col vero, e in alcune disconvenire. Egli è per questo, che le comparazioni son belle; imperocché fra due cose dissomiglianti si viene a conoscere qualche convenienza, che per l’avanti non appariva; ma la similitudine del leone con Ettore non sarebbe lodata, se in tutte le cose il leone con Ettore convenisse, perché allora Ettore, ed il leone sarebbero una cosa medesima, e sarebbe un comparare lo stesso a se stesso, lo che non dilettevole ma viziosa renderebbe la comparazione. Tale si è l’imitazione: in alcune cose dee convenire, in alcune disconvenire, altrimenti non sarebbe più imitazione del vero, ma il vero medesimo; né si avrebbe il gran merito del produr gli effetti ne' cuori umani col fìnto, che si producon col vero. Che se pensassero mai i tragici di sedur tanto le immaginazioni de' loro uditori da far lor credere di trovarsi in coloro a veder la vera trasformazione di Edipo, o in Aulide al sacrificio d’Ifigenia, di gran lunga s’ingannano. Imperocché gran parte di loro conosce quell’istrione fuori di scena, che in scena rappresenta Edipo; conosce, che quell’Oreste è un tale che si sopranomina Lelio; che l’Ifigenia è la Flaminia; che quella è una scena dipinta; che quegli abiti gioiellati son oro falso, e cristallo; sa, che quelle parole sono premeditate; e sente, che dalla scena vi è con la candeletta sul libro chi le suggerisce; sa, che il recitamento dee essere in versi; sa, che un’azione di un giorno non può eseguirsi materialmente in tre ore, benché in tale spazio si rappresenti. E queste non son bagatelle (Martello mio) da lusingarsi, che si possa condur l’impostura tant’oltre, quanto per avventura tu lo vorresti. Ma tutti questi disinganni operano poi, che l’imitazion del costume, delle passioni, de' riti di quella nazione, di cui si parla, e la condotta naturale, e fervida dell’azione appunto piacciano, perché nel fìnto cotanto lontano dal vero si ravvisa un non so che più perfetto, e più pulito de' veri medesimi; è il vero anzi ridotto ad un’idea dal vero; che tale è il rappresentarlo nelle sue perfezioni, qual è, e fuori delle sue imperfezioni qual esser dovrebbe. E questo è per isvegliare la meraviglia, e il diletto convenientissimo. Ma mi dirai che per muover gli affetti è inefficace un’imitazione, la qual si lasci conoscere; perché l’applauso vien dall’ingegno, e la compassione dal cuore, che fìsicamente si muove, né si può muovere, quando non venga perfettamente ingannato, e sedotto a creder per vero quel che non è. In quella guisa, che di due, l’uno de' quali veda piangere per la sua dipartita una donna, mentre l’altro sa di sicuro, che colei nulla più brama, che la di lui lontananza, e che quel pianto è spremuto non dalla passione, ma dalla finzione; il primo piange ancor egli amaramente, ma il secondo piuttosto deride l’altrui corriva credulità, e si adira col conosciuto artifìcio. Nelle azioni tragiche adunque vi vuol un’imitazione così perfetta, che l’uditore non vi creda arte, o finzione; e però bisogna star lontanissimi da ciò, che olezza artificio, valendosi di un verso sciolto, lo qual somigli alla prosa, ed astenendosi dalle rime, che troppo mettono in vista l’affettazione. A ciò ti rispondo, che sbagli, se credi, che l’ascoltante con tutto questo possa tanto ingannarsi, che creda veri i pianti della famosa Flaminia, rappresentante la vergine Ifigenia; e pure all’udirla, il popolo piange; ma sai perché? Perché con l’imaginazione facendosi presente quel caso, si astrae nel medesimo, e si figura, che la vera Ifigenia parlasse con que' sentimenti, e si smaniasse in quella maniera, in cui appunto si esprime, e smaniasi la Flaminia, e che il poeta non abbia fatt’altro, che mettere in versi il discorso della principessa d’Argo; e così la vera Ifigenia rammemorata, i di lei sentimenti vivamente al popolo ricordati, ed espressi nel loro maggior lume, gli atti della vera Ifigenia ad esso sì spiritosamente rappresentati muovono il popolo ad ira, a misericordia, ad amore; e fin qui può arrivar l’impostura; imperocché, se altrimenti avvenisse, e che non la vera, ma la finta Ifigenia lo movesse, ne avverrebbe infallibilmente, che l’ira, la misericordia, e l’amore ancora dopo l’azione durerebbero negli ascoltanti verso l’attrice; siccome quando noi per qualche azion fatta di nostro piacere, o scontento, amando, o pur odiando un obbietto, ancora fuori di quell’azione seguiamo ad odiarlo o ad amarlo, così finita la rappresentazione, avremmo gli stesse movimenti verso la finta Ifigenia; e pure (quand’altro fine non muovaci) non gli abbiamo, là dove verso la vera Ifigenia, anche fuori della rappresentazione, li conserviamo. Ed eccoti il vero arcano della mozione del popolo assiso allo spettacolo della tragedia. Questa meditazione ti arriverà forse nuova; ma mi glorio, che quanto più vi rifletterai, tanto più la ritroverai vera, spogliato, che tu sia del pregiudicio della tua prima, e folle credenza. Quindi è, che né i versi, né tampoco le rime impediscono i movimento della passione; e tu hai pianto, se vuoi dire il vero, o almen veduto piangere il popolo all’<hi rend="i">Ifigenia</hi> di Racine con tutti i versi, e le rime; sicché questi legami non impediscono la movizione, e non l’impediscono per le ragioni accennate. Certa cosa è poi, che non bisogna spingere l’artificio tropp'oltre valendosi del verso saffico, o di metri affatto lirici, e che dal parlar naturale troppo sfacciatamente si scostano; ma quei metri, o ritmi, che modestamente da' ragionamenti degli uomini si allontanano, sono gli ottimi; e così noi perlopiù usammo il jambo, i Franzesi l’alessandrino, e tu il verso tuo, che ha qualche rassomiglianza con questi. Per altro poi è sciocchezza il dire, che il jambo cada sovente negli ordinari parlari. L'esperienza fa conoscere ciò rare volte avvenire, siccome pure rarissime volte succedere, che il vostro verso endecasillabo sia casualmente inserito ne' vostri discorsi. Nell’idioma italiano, le cui parole terminano tutte in vocali, è più facile, che il caso porti la rima, che la misura, alla qual la natura di cotesta lingua, anzi quella di tutte le lingue è meno inclinata; e però la rima è a voi più naturale della misura. Noi altri Greci nel preferire il jambo a qualunque altro verso per la tragedia, non altro in animo avemmo, che il valerci di un verso, la cui giacitura è delle più somiglianti alla prosa, e così sono parimente le giaciture del verso alessandrino, e del tuo. Ma noi avevamo il metro, e conseguentemente anche il ritmo, che contrasegnava, e rendea musico il nostro verso, e voi avete il ritmo, e la rima, che indica, e rende armonico il vostro. Ciascuno si vaglia de' mezzi alla propria lingua proporzionati per lo conseguimento della dolcezza.</p>
        <p>Ma che, domine, son eglino adunque (io seguiva) que' ragionari, che di undici in undici sillabe, o di sette in sette non punto rimati van riposando? Di questi pure hanno usato con lode universale nel <hi rend="i">Torismondo</hi> Torquato Tasso, nell’<hi rend="i">Arsinda</hi> il Testi, nel <hi rend="i">Corradino</hi> il Caracci, e nella <hi rend="i">Merope</hi> il Torelli e il Maffei, per non fare un catalogo di tanti altri.</p>
        <p>Io non intendo di scemar la gloria a costoro (ripigliò quegli). Ciascuno suo piacer segue, e cotesti han seguito il lor genio, o per meglio dire sonosi uniformati in questa piccola parte al genio corrotto del popolo. Ma perché nelle altre gravissime parti della tragedia chi più, chi meno, si son segnalati, a misura del merito loro han conseguiti proporzionalmente gli applausi. In ciò, che spetta al verso, quando anche tu avessi operato con più ragione, essi si son diportati con più prudenza, essendo le cose introdotte men perigliose da praticarsi di quelle, ch'uom vuole, quantunque ragionevolmente, introdurre. Se tu volessi agli Arabi, ai Turchi persuadere con l’esempio de' violini e de' flauti la dissonanza de' loro sciaurati instrumenti, ardua e perigliosa provincia tu imprenderesti, difficil cosa essendo il cattivare con una ragionevole novità orecchi avvezzi ad intender lo sconcerto, e lo strepito in qualità d’armonia. E in tal caso ti consiglierei per bene delle tue spalle a prenderti ancor tu un corno, o un paio di bacini, e a strepitare con essi secondo la moda, ancorché contro della ragione. Cosi han fatto i poeti italiani per assicurarsi le spalle, che tu ti vedi già minacciate per aver voluto quel che sin ora non si è voluto per altri. Ma per tornare a que' ragionari (siccome dicesti), che di undici in undici sillabe, o di sette in sette non punto rimati van riposando, chi dice a te, che riposino, e quale indizio ne hai? Tanto più che cotesti vostri poeti han per legge, che il sentimento col verso sciolto frequentemente non termini, ma che anzi variamente esteso nasconda col suo periodo la cantilena uniforme, che la costumanza suol dare a cotesti periodi misurati. Che si deformi il verso con la diversa estensione del sentimento, per esprimere il quale, non si può  esprimere senza perturbazione il giro dell’armonia, quando almen vi resti la rima, che poi al dispetto di quello studiato interrompimento ci faccia conoscere il verso, non so biasimar l’artificio; perché così dassi pure non so che di men ordinato, e di più naturale alla disposizione non uniforme della punteggiatura, e de' sensi. Ma dato che il verso italiano sciolto non sia nemmen pronunziato, o recitato secondo la costumanza, ma che si rompa, o si diversifichi a misura de' sentimenti, sosterrò sempre, che nulla ha di verso. Al più, al più i versi italiani sdruccioli sciolti potrebbero dirsi in qualche maniera pur versi, essendo che quelle tre ultime sillabe recano almen con se stesse una sostanziale armonia, e una specie di metro nella costante determinazione del dattilo. Ne' versi tronchi pur anche ti vo' accordare non so che di armonico innato; ma questi poi non si diran senza rima, se si rifletterà, che terminando ciascheduno di essi in una delle cinque vocali, agevolmente l’orecchio vi truova le desinenze, quantunque casuali, e lontane, calcarsegli sul timpano dall’accento sempre uniforme, dimodoché svegliano l’anima a considerarne la consonanza. Ma ne' versi piani, che troverai tu di verso? Vi troverai ben il ritmo, perché finalmente vi è l’eguaglianza della misura; ma questo fa il periodo sonoro, non il verso, e fa una prosa ritmica, e numerosa, secondo l’accennata mia sentenza in bocca di Cicerone: <hi rend="i">Versum in oratione vetat esse, numerum jubet.</hi> Il verso greco, e latino sono creati dal metro. Il verso ebraico consta di ritmo, e di rima, e benché più antico del nostro non è stato da' nostri maggiori imitato, perché, come alla lingua latina, e alla greca conviene la quantità, così non ben conviene la rima. Io ho ultimamente letto le dotte considerazioni intorno alla poesia degli ebrei fatte dal vostro Biagio Garofalo, ed un sua erudita, e forte difesa contra l’antologia di un tal Fabio Carselini, ne' quali due libri vedrai chiaramente la verità di quanto ti espongo. Di questa natura per lo più sono tutti i linguaggi orientali, tutti capaci di rima, ed incapaci di quantità, secondo l’opinione dello Scaligero, che pronuncia: <quote>Hebraismus, Syriasmus, et Arabismus nullo modo ad metrorum Graecorum, et Latinorum regulam revocari possunt, etiam si coelum mari misceatur, quia id natura sermonis non patitur.</quote> Ma l’equilibrio della divisione vuole, che siccome per render musiche la lingua latina, e la greca è stata assegnata la quantità tassata de' piedi, così a render musiche le altre lingue di essa quantità non capaci, fosse assegnato il ritmo, e la consonanza. Lo Spagnuolo dunque nel suo verso drammatico usa le rime, le usa il Tedesco, l’Inglese, e il Franzese. Ciascuna di queste nazioni ha misura, e rima nel verso, e la sola lingua italiana, che nel verso tragico sciolto non ha, che misura, vorrà essere la più povera d’armonia di tutte le altre lingue morte, o viventi, e dentro, e fuori d’Europa? Non hai dunque a pentirti del tuo rimare nelle tragedie, e dovrebbonsi dagl’Italiani imitare i nostri Greci, che quando inventavano una sorta di verso non prima udita, non erano invidiati, ma accolti ed onorati col nominare da loro il verso per essi inventato. Così la sua invenzione immortalò Saffo, la sua Alceo, e fra voi non già il verso, ma la materia giocosa ha solamente al Berni accordata simil fortuna.</p>
        <p>Ma che dirà (io interruppi) di cotesta tua opinione un certo giureconsulto, che scrive con tanto disprezzo, e nausea della rima italiana. Queste sono, se ben mi ricorda, le sue parole: <quote>essendosi perduta la distinzion delicata, e gentile del verso dalla prosa, s’introdusse quella grossolana, violenta, e stomachevole delle desinenze simili. </quote></p>
        <p>Eh parli costui (disse il gobbo quasi saltellandomi agli occhi) giacché è giureconsulto, parli della sua ragion civile, lasci in pace a' poeti la ragione poetica. Io lo conosco più, che non credi, né vo' trovargli il pelo nelle opere sue legali, che forse ancor lo potrei, se non nell’erudizione per lo più ben fondata, almeno nella presunzione del farsi a noi credere per compilator di notizie da altri precedentemente ammassate, e pubblicate, se non con miglior ordine, almeno forse con non minore eleganza di stile. Pure non voglio incorrere io nell’errore del metter piede in una professione non mia, perché imiterei il vostro giureconsulto, che vuol comparirci legislatore di poesia. Non , se avrai letto nella poetica del Boelò un racconto assai grazioso. Vi era un certo, che volea far il medico, ed avea talento per far l’architetto. Invogliato della prima arte, ch'egli credeva più gloriosa, colla mediocre pratica, che ne aveva incominciò a medicare, ma con tanta felicità, che uno ne guariva per accidente e dieci ne ammazzava per imperizia; dimodoche non vi era famiglia per lui medicata, che non portasse gramaglia. Chi si lamentava avergli lui tolto il padre, chi la madre, chi la sorella, chi la consorte, chi il figlio. Ma perché nessuno a questo mondo manca di amici, lo portò il caso sovra una fabbrica, che da un suo amico innalzavasi, e tali errori corresse e sì belle proprie direzioni gli diede, che per suo consiglio la fabbrica fu perfetta, ond’ei trasse fama di assai valente architetto; dalla qual cosa illuminato, risolse di lasciar da parte la folle impostura della già sua medicina, e abbandonossi con lode, per sin che visse, all’architettura. Se il nostro giureconsulto non lascerà la poetica, gli avverrà quello che sarebbe avvenuto all’architetto franzese, se non lasciava la medicina, e così avverrebbe a noi, se abbandonando l’arte poetica, volessimo entrare a giudicar della legge, osando di censurare gli scritti di questo autore in materia, della quale o è, o debbe essere peritissimo. A me, che son filosofo, e loico, spetterebbe l’esaminare il suo raziocinio nell’arte poetica, nel cui studio mi son mescolato della maniera, ch'è nota a tutti gl’ingegni, perché nulla meno ha costui, che il vantato buon raziocinio, come nulla meno, che la sostanza dell’onore han coloro, che la parola ne han sempre in bocca. Scrive egli dunque:</p>
        <quote>
          <p>che quando una favella di sua natura nobile, e copiosa s’incontra ad avere in qualche tempo tal numero di eccellenti scrittori, che abbondi più che mai per tutte le materie, e tanto in prosa, quanto in versi risplenda, allora come ascesa al colmo del suo universale accrescimento, se non ferma il corso nel punto della perfezione, e non munisce gli acquisti suoi con regole, osservazioni, e precetti, ma si lascia andar disciolta ovunque dalla volubilità delle cose umane, e particolarmente dalle nostre lingue è portata, partendo dal perfetto, incontrerà necessariamente stato sempre peggiore, e con la mutazione andrà tuttavia insensibilmente mancando.</p>
        </quote>
        <p rend="noindent">La proposizion generale non può essere più verisimile, né con periodo più sonoro, e ritondo potrebbe esser espressa dal mio Demostene, oppur dal tuo Cicerone. Passa quindi saviamente a considerare gli stati delle tre lingue greca, latina, e volgare italiana, prendendone appunto gl’indizi dagli scrittori, e della volgare conchiude:</p>
        <quote>
          <p>che l’italiana, la quale alla foggia della greca, e della latina da' greci, e latini professori, più che ogni altra presente lingua fu coltivata, al giudicio de' più savi si riflette, e si ritenne nel secolo del Dante, Petrarca, e Boccaccio, i quali alla maturità la condussero; conciossiaché il secolo di Leon Decimo fusse solo una ristorazion di quello, il di cui elegantissimo stile fu dagli scrittori del decimosesto secolo a comune uso rivocato.</p>
        </quote>
        <p rend="noindent">E qui comincia a vacillare il nostro raziocinante, perché se le lingue per lunga esperienza avessero il periodo delle febbri acute, potremmo giudicare del loro stato avanti che terminassero; ma, come fu sempre incerto, ed ineguale il periodo delle lingue, così, finché una lingua non è morta, non si può giudicar del suo stato, quando chi ne giudica non sia dotato del dono della profezia, indovinando, che più eccellenti scrittori di quelli, che ha finora avuti, non sia per aver quella lingua, che tuttavia vive, e fiorisce; e quanto a me, non so, se bilanciandosi il decimosesto secolo col secolo antecedente de' tre toscani scrittori, il più moderno avesse in materia di autori, e di regole, che invidiarne all’antico. Aggiungi ancora, che nello stesso periodo il loico si contradice, asserendo: <quote>che la lingua greca, e latina da' greci, e latini professori più che ogni altra presente lingua fu coltivata</quote>. Imperocché, se la lingua italiana, e vivente non è arrivata alla coltivazione della greca, e della latina, come vuol giudicar della perfezione a cui può ella arrivare, se non è giunta ad essere coltivata come le due precedenti, e se la coltura la può far crescere di copia, di maturità, e di bellezza? In due cose, al mio credere, consiste la legge di una lingua: la prima sono i vocaboli, la seconda si è l’uso loro. Certo è, che quanto ai vocaboli una lingua viva sempre dee crescere, e la stessa Accademia della Crusca col suo moderno <hi rend="i">Vocabolario</hi>, e maggiormente con un altro, che più copioso sta preparando, dà a divedere che questa lingua non ha finito di crescere, e di arricchire. Rispetto poi all’uso de' vocaboli, soggiace ad una legge che in due si divide, ed è, che un uso debbano aver nella prosa, un altro nel verso, ed una collocazione, o giacitura nella prosa, un’altra nel verso, donde poi viene come il periodo debbasi tessere, e il verso assestare: dimodoché, se a' tempi di Dante, del Boccaccio, e del Petrarca dovette la lingua italiana ricevere le sue regole stabili per l’avvenire, dovette ancora limitare i propri vocaboli agli usati da quegli autori, lo che è contro l’esperienza; e dovette limitare altresì l’uso de' vocaboli stessi alle regole prescritte da quelli sì nel verso, che nella prosa, usando in quella la misura, e la rima, in questa il numero del periodo raggirato, lo che contradice al nostro giureconsulto, quando asserisce, che lo stato della lingua italiana è quello de' rimatori, e poi condanna la rima. Per usare di un miglior raziocinio doveva egli dire piuttosto, della lingua italiana vivente non potersi assegnare ancora lo stato; alcuni credere che l’abbia avuto quattrocento anni fa, quasi che nel suo nascere, mercé di Dante, del Petrarca, e del Boccaccio, che allora vissero, e l’illustrarono; ma costoro di gran lunga ingannarsi, sì perché le voci ne crescono giornalmente, sì perché tanto la prosa, che il verso con l’uso delle voci stesse si perfezionano; allora essere stato accetto il periodo ritondo latino, che in oggi genera oscurità nella spiegazione de' sentimenti, la quale dalla nostra lingua si vuole più disinvolta, e spedita, o meno lontana dalla costruzion naturale, come pur sin da que' tempi osservò e praticò nel volgarizzare i <hi rend="i">Morali</hi> del pontefice San Gregorio, Zanobi da Strata, illustrato dall’eruditissima penna di monsignor Fontanini; essersi allora sofferto il verso rimato, perché <quote>essendosi perduta la distinzion delicata, e gentile del verso dalla prosa per mezzo de' piedi, s’introdusse quella grossolana, violenta e stomachevole delle desinenze simili</quote><hi rend="i">;</hi> ma in oggi questa impostura esser cessata, e volersi da' giovani il verso senza vincolo di strofe, di punteggiatura, e di rime. Vantassero pure i secoli passati i tre famosi Toscani, e i più moderni il Casa, il Tansillo, il Costanzo e tutti i lirici cinquecentisti; vantassero l’Ariosto, i Tassi, il Guarino, tutti infetti di questo stomachevole vizio, aver egli più fondamento di sperare pervenuta allo stato di perfezione la lingua vostra, ora che sono uscite le sue tragedie senza rime, e l’egloghe sue senza limite, e la sua <hi rend="i">Ragion poetica</hi> seguita da tutti gl’ingegni volonterosi di libertà. Questo era raziocinare in maniera da poter concludere a proprio favore. Ma senti un poco, se con la forma loica raggirandosi l’uno, e l’altro raziocinio arriva a convincerti. <hi rend="i">Ogni lingua si dice giunta allo stato di perfezione, quando abbonda tanto nella prosa quanto nel verso di valenti scrittori, per cui prenda a se stessa, e dia una stabile regola all’avvenire. Ma i valenti scrittori furono nel secolo del Trecento. Dunque gli scrittori tanto nella prosa, quanto nel verso, che vissero nel secolo del Trecento, diedero lo stato della perfezione alla lingua. Nessuno degli scrittori del Trecento, ne de' loro coetanei, e seguaci nel verso si astennero dall’usare la rima. Ma quelle son regole buone nel verso, che dagli scrittori del Trecento la lingua ricevé, e lasciò all’avvenire. Dunque nessuno degli scrittori avvenire nel verso dovrà astenersi dall’usare nel verso la rima.</hi> Imperocché<hi rend="i"> Per ciò ch'è concesso, ogni regola si dee prender in avvenire tanto nella prosa, quanto nel verso dagli scrittori, che fecero lo stato di perfezione alla lingua. Ma Dante, e il Petrarca nel verso diedero lo stato di perfezione alla lingua. Dunque, se tu vuoi far verso, dovrai prender le regole date pel verso da Dante, dal Petrarca, e da' lor coetanei. Nessun scrittore de' rinomati nello stato della perfezion della lingua nel verso, compose verso senza rima. Ma tu vuoi compor versi. Dunque non li dei compor senza rima.</hi> Voltiamo ora scena, e raziociniamo a pro dell’intenzion del tuo autore sovra la stessa sua proposizion generale. <hi rend="i">Ogni lingua si dice giunta allo stato di perfezione, quando abbonda tanto nella prosa, quanto nel verso di valenti scrittori, per cui prenda in se stessa, e dia una stabile regola all’avvenire. I valenti scrittori abbondano in questo secolo. Dunque dagli scrittori in verso di questo secolo si dee ricever la regola in avvenire. Nessuno scrittore de' passati secoli in verso si può dir eguale al nostro giureconsulto scrittore in verso del presente secolo. Ma il nostro giureconsulto poetizza senza le rime. Dunque se tu vuoi far versi dei verseggiar senza rime.</hi></p>
        <p>Ebbi a scoppiar dalle risa in vedere il mio soprossuto volermi pur dar ad intendere, ch'egli era Aristotile, col ficcare a dritto e a roverscio nell’aristotelica forma quelle qualunque proposizioni, della qual cosa egli avvistosi, e quasi adiratosi.</p>
        <p>Io non pretendo (mi disse) che tu distingua, se io sia veracemente Aristotile, o un impostore, un argomentante, o un sofista. Ti farò bene un modello dell’Impostore in cui potrai tu raffigurare qualche originale, che lo somiglia; ma io non lo somiglierò forse tanto, quanto per avventura tu speri. Primieramente, per ingannar bene altrui, egli è forza l’ingannar prima se stesso. Questo inganno ha l’origine da una falsa opinion dell’onore. L'onore consiste nelle azioni intrinseche buone, cioé nella professione delle morali virtudi, potendosi essere onestissimo uomo, ancorché pessimo letterato. Ma dato ancora che in linea di letteratura vi sia qualche specie di onore, consisterà questo nella sostanzial virtù di ben pensare, di ben ragionare, di ben esprimersi, non già nell’essere riputato da un partito di uomini inetti a giudicar rettamente, un uomo di lettere, essendosi notabile differenza fra la riputazione, e l’onore; perché l’onore intrinsecamente da noi medesimi, la riputazione dall’altrui giudicio estrinsecamente dipende. Quindi è, che l’impostore, apprendendo per vero onore la sola riputazione, e credendo, che l’essere riputato valente letterato, non sia disgiunto dall’esserlo, mette in tutta la luce il suo qualunque talento per abbagliar i corrivi, facendo altrui credere di essere quel, che non è. Per conseguire il suo fine, parla co' meri poeti di matematica, co' matematici meri di poesia; co' periti della lingua volgare italiana discorrerà della greca, e così parlerà sempre di ciò, che appena sa, con quelli, che o nulla, o meno ne sanno; e cosi pianta in altri un concetto di perito, di esimio, e di dotto, quando per verità intrinsecamente non lo è. Tu vedrai l’impostore di vasto ingegno, ma di altrettanta imprudenza. Vi vuole un vasto ingegno, perché sia capace di risoluti, e temerari pensieri, ricercandosi nulla meno in chi pretende mascherare di verità la menzogna. Vi vuole ancora una corrispondente imprudenza nell’operare, mentre si sa di operare contro della giustizia, come anche per un caritatevol contrassegno che la provvidenza dà agli occhi nostri dell’impostura. L'imprudente ardir di costoro fa dunque, che affettino la novità perigliosa nelle opinioni, cosa che fa stralunar gli occhi alla gioventù inesperta, non men che animosa, e però amante in qualunque cosa di novità; e le fondano su certi apoftegmi vistosi, avvalorati da qualche verisimile coniettura, dando non so qual colore di spirito all’erroneità, e all’imprudenza, lo che dalla gioventù di sua natura imprudente riporta le acclamazioni, e cosi fansi de' partigiani avvenenti, audacissimi, e cicalieri, che mettono in soggezione i dotti, e i prudenti di tacere, schivi di cercar brighe con gente, dal contraddire alla quale si può ricevere ingiuria, e non gloria. Quinci l’impostore, postosi alla testa di questa truppa sedotta, insulta impunemente la vera saviezza, e più che mai va fastoso della sua sicura baldanza. Anzi acciocché duri l’incominciata impostura, ricambia con prodigalità a' suoi lodatori la lode, sottile nel trovare scusa all’errore, e sofista nel dar sempre merito del più esquisito artificio alla negligenza dell’arte, perché torno a dire, costoro senza malizia, e senza talento non sono. Quinci nelle loro conversazioni reciprocamente impegnati gli uni dall’omai sfacciato conoscimento degli altri a sostenersi a vicenda, e a propagar l’impostura, mettono a voti la riputazione de' letterati, deprimendo i loro avversari, ed inalzandone alcuni alle stelle, che o sono, oppur vorrebbero lor partigiani; dalla qual cosa, massime nelle corti, deriva, che anche molti uomini savi cerchino di tenerseli amici contro coscienza, e pe' loro fini particolari, perché la politica insegna il far conto di chi, biasimando molti, poi loda alcuni, mentre allor l’impostura opera, che in un quasi universal detrattore la particolar loda possa aver credito di sincera, e così sempre più cresce il partito dell’impostore, e si rovinano gl’ingegni, e le lettere.</p>
        <p>Allora (abbracciando il Filosofo) io proseguiva:</p>
        <p>So chi rassomigliare al modello; puo essere se io scriverò quanto fra noi si è discorso, che taluno vedendosi nelle tue parole allo specchio, si picchi; ma se l’immagine non lo somiglia, perché se n’offende? Se lo somiglia, perché non emendasi? Ma lasciando in un canto il ritratto dell’impostore, e tornando al nostro giureconsulto, approvo quel tanto, che della sua <hi rend="i">Ragion poetica</hi> hai divisato, purché tu mi approvi esser egli, come ne corre il concetto comunemente il Solone, il Pitagora ed il Cicerone del secolo.</p>
        <p>Ma a questo il Filosofo:</p>
        <p>Io mi credea, che per ragione di cerimonia tu dovessi a Pitagora sostituire Aristotile, e che tu avessi in corte apparato il mestiero de' lusinghieri; ma tu non hai voluto così scopertamente piaggiarmi, sapendosi troppo, che il giureconsulto sopracitato non è meno alieno dalle mie sentenze nella filosofia di quello, ch'io sia dalle sue nella poetica. Abbilo dunque tu in quella stima, in cui non t’ha egli, ch'io non m’oppongo all’animo tuo non so se timido, o generoso.</p>
        <p>Così parlava il vecchierello; quando il famiglio, con gran galanteria, ci presentò due tazze di caldo, e fumante caffè, che a sorsi a sorsi per noi bevuto, ci dié congedo da quella conversazione, dalla quale io partiva ripieno delle cose udite in maniera, che recatomi in un fiaccaro a casa, neppur volli mettermi a cena, per istendere prima, che mi fuggissero dalla mente, gli a me saporiti discorsi, e in quella notte non altro sognai, che Aristotile e rime.</p>
      </div>
      <div>
        <head rend="uc">Sessione quinta</head>
        <p>Non cercai più del Filosofo, se non la mattina destinatami da lui stesso, dopo il mio ritorno dalla villa real di Versaglie, per ragionare dell’opera in musica. Alzatomi dunque col giorno, mi posi fra le gambe il lungo tratto dal borgo di San Germano agl’Invalidi, perché mi piacque godermi a piedi con maggior libertà nel cammino, rinfrescato da un venticello leggero nato allora allora col sole, le belle viste della popolosa città. Ma appena mi vidi a fronte della pianura, a cui fa prospettiva la maestosa macchina degl’Invalidi, che sento chiamarmi da un rauca voce per nome. Mi volgo, ed ecco Aristotile, che più, più si affrettava per l’avidità di raggiugnermi. Accennandogli però con la mano, acciocché tanto non si avacciasse, mi fermai su due piè ritto ad attenderlo, e n’ebbi al primo arrivo il ben tornato dalla mia momentanea villeggiatura.</p>
        <p>Ma crederesti (cominciò egli) io non ho veduta Versaglie, perché, quando io partii ultimamente di Francia, non venia nominato quel luogo che per un parco selvaggio unicamente destinato alle cacce. Riserbo dunque alla mia curiosità il saziarsi con lunga dimora in una quasi città, ch'è nata tanti secoli dopo di me, e in sì pochi lustri è cresciuta, e di cui ho letto, e sento dir meraviglie. Ma a te che vieni dalla bella Italia, e da' pomposi giardini di Roma, in qual aspetto si è presentata Versaglie?</p>
        <p>Versaglie (io soggiunsi nell’accostarci, che noi facevamo a passi lenti al castello) è una copia de' nostri giardini, che di gran lunga si lascia addietro gli originali. L'Italia ha il maggior merito nell’invenzione; l’ha nell’esecuzione la Francia. Ti posso dire, che son rimaso assorto dall’incanto, e dalla maestà di quel luogo, che per me descritto in versi altre volte, ma in lontananza, mi fece allora conoscere, che poco giova un immaginar grande, e felice, per concepir tutto intero lo smisurato fasto, il gusto esquisito, e il magnanimo genio della reale soprabbondanza. Il marmo, il bronzo, e sin<note resp="author">A testo: <hi rend="i">sia</hi>.</note> l’oro è vile in questa reggia, mentre persino i tetti della medesima sprezzano, coll’esporlo all’ingiuria delle stagioni, quel prezioso metallo, che l’altrui avarizia con tanta gelosia suol nascondere negli scrigni. In questo giardino le belle statue di marmo sono così famigliari, e frequenti, come le piante ne' boschi. Le fontane innumerabili, e tutte di varie invenzioni, di marmo, ed istoriato di bronzi prodigamente dorati gittano fiumi, io non esagero, fiumi per aria, configurati a girandole, ad archi, a teatri. Selve trapiantate quai sono nell’altezza lor naturale, labirinti favoleggiati con gli animali di Esopo, ed ogni altra novità stancherebbero con leghe di cammino gli occhi, e le menti, se la real provvidenza non avesse, come suol sempre, ordinate comodissime sedie guernite, ed ombrate di porpora, e d’oro, che sulle rote girevoli spinte liberalmente da due livree della corte, conducono di mano in mano a godersi con agio questo continuato incanto di pellegrine, e deliziose magnificenze sin che dan luogo alle gondole, che per un canale artefatto, e che sostiene vari sorte di legni, cioè vascelli, galere, jachetti armati, e adobbati ad uso di mera delizia, trasportano al Trianon, e alla Menageria, luoghi, l’uno di soggiorno magnifico, e l’altro di famigliare diporto, ove le Indie, e il più remoto Settentrione hanno inviati uccelli, ed altri animali di bellezza, e di stranezza atta a fare meravigliare chi non gli ha veduti, che sui volumi talvolta dell’accurato Junston. Sbrigato alfin da' giardini non credeva io di veder più cosa, che mi allettasse; quand’ecco nella gran galleria per me felicemente incontrarsi un leggiadro altiero fanciullo, ne' cui begli occhi girati con maestà ravvisavasi uno spirito veracemente reale. Egli era il tenero delfino amor, e speranza di questi popoli, che con la mano destinata allo scettro accennava d’inviar baci a chiunque disposto in due bande lo facea passar fra gli ossequi. Entrato poscia nella stanza del re, compii tutti li voti del mio viaggio nella sua vista. L'aria, il portamento ancora nel rizzarsi dal letto, lo contrassegnano per quel gran monarca, che delle sue imprese ha pieno già l’universo. La stanza addobbata di preziosi tappeti, e di pitture, opera di artefici esimii, e di grandissime luci di specchi, potrebbe abbagliare con la ricchezza, e disposizione della suppellettile i riguardanti; ma quando il re vi si trova, presente lui, tutte le cose si avviliscono. Egli sublime sorge in mezzo a' grandi, che lo circondano; ma l’eccelse stature si abbassano, i maestosi volti si umiliano. Sta intorniato da molti de' suoi guerrieri da lungo tempo già sì famosi per le battaglie nelle gazette; ma a fronte sua così minori diventano, che rimanendo incerti l’uom solo, sparisce l’eroe. Luigi solo è il vero carattere dell’eroe, comparendo egli solo maggiore de' suoi gran nomi; e stimerò raro vanto di questi miei occhi l’aver osato una volta d’incontrarsi furtivamente ne' suoi maestosi, gravi, e terribili. Allora mi parvero quasi nulla a tal confronto Marlì, Versaglie, e Parigi, né potei saziarmi di quella vista, sinché per tutto il giorno di ieri mi fu dato di veder uno, cui non è uom lontano, che o non si faccia gloria d’averlo veduto, o non desideri di vederlo.</p>
        <p>Così dicendo ci accostammo al primo cancello custodito da una guardia di soldati vestiti con la divisa delle truppe di Sua Maestà; ma alcuni di loro si reggevano sovra una gamba di legno; sostenean altri col braccio sinistro lo schioppo, imperocché il destro ad essi mancava. Chi aveva il mento, chi '1 naso, e chi una guancia d’argento, tutti in sostanza mostri di fedeltà, e di valore, e venerabili avanzi di sanguinose battaglie. Tai furono primi, e non dissimili conobbi essere tutti gli altri, che in numero di sei mila popolano di se stessi quel maestoso, e vasto ricinto. Nulla dirò dello smisurato quadro cortile serrato da doppie logge; nulla della chiesa bellissima ottangolare; nulla dell’altissima cupola di dorati piombi coperta; nulla de' puliti, e sempre odorosi ospedali; nulla de' gran refettori destinati, quale alla mensa degli officiali servita con fasto, quale a quella de' semplici soldati provista con abbondanza. Dirò solamente, che osservata questa vasta opera, del cui materiale potrebbe Augusto pregiarsi, non mi meraviglio più, che i Franzesi vadano per così dir folli del loro amato monarca. E chi non anderebbe in mezzo del fuoco ad espor la sua vita in pro della patria, sotto il comando di un principe, che da ogni altra miseria, che non sia morte, sollieva i cari suoi combattenti, accogliendoli in quell’onesto ritiro, dove conducono gloriosa, e comoda vita con agio, e con libertà, diportandosi in quegli esercizi ancor militari, che si sono fatti abituali al loro genio, e senza de' quali saria lor noiosa la vita? Questo presidio d’Invalidi è ben composto di corpi imperfetti, ma di cuori, che si son mostrati alla prova noncuranti di qualsivoglia periglio, e superiori al per altro invincibile umano terror della morte; dimodoché queste metà di uomini contrafatti terrebbe fronte a qualunque più sano esercito, che in numero eguale, e ancor raddoppiato ardisse assalirli, avendo più parte ne' vittoriosi successi l’intrepidezza dell’animo, che la robustezza della persona. Passati dunque ad assiderci nel bel giardino del comandante del luogo:</p>
        <p>Tu hai (cominciò l’Impostore) gustata già la <hi rend="i">Medea</hi>, che perciò accorderai potersi denominare tragedia, perché è un’imitazione drammatica de' migliori, e differisce, come le vostre opere in musica, dall’antica tragedia, perché in essa, parte solamente cantavasi, in questa tutto si canta, e però a questo proposito si può applaudere al sentimento di Saint Euremond: <quote>I Greci facevano belle tragedie, ove qualche cosa cantavano; i franzesi ne fanno delle cattive, nelle quali cantano tutto</quote>. Ma quello, ch'ei pronunzia de' suoi nazionali, puoi tu distenderlo a' tuoi, perché, a dir vero, la maggior parte di quelle che ho in Vinegia, in Genova, in Milano, in Reggio, ed in Bologna, benché tua patria, ascoltate, sono di questo carattere.</p>
        <p>Hai divisato prudentemente (io rispondeva) dicendo la maggior parte, nella qual cosa teco io convengo. Ma però in questo numero non dovrai certamente por quelle del sever Moniglia, quelle del leggiadro Lemene, il <hi rend="i">Tolomeo</hi>, l’<hi rend="i">Achill</hi>e, e le due <hi rend="i">Ifigenie</hi> di Carlo Capece, la <hi rend="i">S. Cecilia</hi>, il <hi rend="i">Costantino</hi>, ed il <hi rend="i">Ciro</hi> di un eminentissimo autore, quelle tutte del letteratissimo Apostolo Zeno, il vezzoso <hi rend="i">Dafni</hi> di Eustachio Manfredi, la <hi rend="i">Caduta de' Decemviri</hi> di Silvio Stampiglia, l’<hi rend="i">Onestà negli amori</hi> di monsignor Bernini, e la maggior parte di quelle di monsignore de Totis, per dare la dovuta lode anche a' defonti.</p>
        <p>Io lo voglio accordare (replicò quegli) ma ben mi spiace, che cotesti per altro insigni, e spiritosi poeti abbiano sì male impiegati i loro talenti in componimento, che mai non vivrà, né farà vivere i loro nomi; perché o i drammi loro saran novellamente cantati sovra le scene, e sempre vi compariran deformati dalla sfrenata libidine di novità, che nelle ariette si vuole, o non saran ricantati, ed eccoli già in un letargo profondo, e mortale sepolti.</p>
        <p>Ed io allora: Hai ragione di deplorare la sorte di quegl’ingegni, che s’imbarazzano in questa razza di dramma, ed io, che vari ne ho posti in scena non ho maladetti di cuore i momenti impiegati a comporre, come allora, vedendo le cose più brillanti, e che più sono vezzose, e delle quali più si compiace il poeta, riuscire per lo più insipide per la musica, e detestabili a' nostri smaschiati cantori, e alle nostre, che per vergogna del secolo osiam chiamar virtuose. Quando per lo contrario li tratti più sciaurati della poesia, e ciò, che letto nauserebbe, ho veduto gustarsi, gradirsi, acclamarsi non meno dall’uditorio, che da' cantori, e spiccar di maniera sui palchi, che io stesso, assidendomi ascoltatore, mi son sentito stuzzicare a compiacermene, e me ne son compiaciuto; e molte volte quello, che letto mi piacque, al dispetto della ragione, e della passione, cantato poscia spiacevami.</p>
        <p>E qui sorridendo il compagno mi soggiungeva: Ciò appunto doveati avvenire, perciocché la poesia mediocre, che dilata agevoli sentimenti, ed affetti in recitativi andanti, ed intelligibili, ed in saltellanti, e naturali ariette lascia in maggior libertà il compositor della musica di spaziarvisi a suo talento, e di sfogar la sua idea, che, quanto meno è storpiata dall’angustia de' sentimenti, tanto esce più agile, svelta a solleticare per via dell’orecchio lo spirito di chi ascolta, e perciò con la soavità del concento lo muove al compiacimento, e all’applauso. Questo spettacolo adunque è tale, che solleva gli animi da tutte le cure, gli assorbe in una spensierata quiete, che di sé contenti li rende, di maniera che ritornano dagli uditi concenti, e dalle vedute apparenze così ristorati di lena, che poi si trovano più forti, più vegeti a tutte le operazioni umane, e così tanto fisica, quanto moralmente è utile alla repubblica non meno della satirica, della commedia, e della tragedia. Ma bisogna supporre per fondamento, che in questo vago spettacolo non dee negarsi la preminenza alla musica: ella è l’anima di un tale recitamento, e ad essa debbesi il principale riguardo di chi è chiamato a parte o per poesia, o per apparato, di simil componimento. Né voglio qui farti una lezione di musica, imperocché forse vi riuscirei malamente, o ancor  riuscendovi, mi converrebbe usar termini a sé incogniti, e tali anche a quelli per avventura che gl’inventarono. Dirò solamente, che se hai tu udito deplorare la perdita della musica antica, di' a nome mio a cotesti adoratori dell’antichità, che sono impostori. Giudica della musica degli ebrei, e degli altri orientali da' loro strumenti, che erano corni, timpani, e trombe. La cetera poi, l’arpa, la lira, e la tibia erano la delizia de' loro orecchi, come il furon di quelli di tutta la Grecia. Ma chi meglio non ode si assuefa ad ascoltar come ottimo ciò, che riuscirebbe pessimo in confronto dell’odierna perfezion della musica accompagnata da certe sottili finezze di tanti ben temperati strumenti, quanti ne arricchiscono, ed empiono modernamente le orchestre. Voglio pure, almen per rispetto al nostro presente soggiorno, che sfuggiamo di paragonare in questa parte la musica franzese all’italiana. Ciascheduna ha le proprie ragioni, ciascheduna ha i suoi parziali. Dirò solo, ma in confidenza, di aver veduto rallegrarsi molto questi franzesi al sentire nel mezzo de' loro recitamenti cantare un’arietta di poesia, e moda italiana; lo che poco prova, avendo io osservato esultar altresì gl’italiani, qual volta nelle loro opere s’inserisce una canzonetta franzese. Ma questo è certo, che tanto le orecchie tedesche, quanto le inglesi preferiscono l’italiana, e queste nazioni a grave prezzo ne stipendiano i professori più rinomati; ed io, che son greco, diffìcilmente mi separo da questa opinione. Ma il peggio si è, che l’autor franzese di quel prefazio, che è posto avanti alla raccolta stampata delle più scelte ariette franzesi dà anch'gli  il pregio di questa rappresentazion musicale a voi italiani. Per lo men la vostra lingua, come più dolce, e più copiosa di vocali distesamente pronunciate, è più adattata alla bizzarria de' passeggi, e alle ricercate soavi del gorgheggiare. Già siamo imbarcati. Or vediamo se mai si scoprisse a noi porto in questo a me nuovo golfo. Ricercherò dunque, se al melodramma sia necessario per dilettare, l’aiuto delle parole, e della poesia, e sostengo sinceramente, che no. Io provo, che mentre di nottetempo ascolto uno, e più rusignuoli cantare, e quasi dialoghizzare cantando, quel dramma de' non veduti augelletti mi diletta, e mi astrae da ogni noioso pensiero, sicché mi assido ben lungamente ad udirli, e pure il lor gorgheggiare è limitato dalla natura a certe arie, che sono fra di loro uniformi, per non dir sempre e stesse. Una serenata pur di strumenti fa, ch'uom s’affacci al balcone, e vi si perda insensibilmente più ore, se più ne dura, con diletto tanto maggiore, quanto che i sonatori fanno co' vari loro strumenti sinfonie non meno fra sé diverse, di quello siano uniformi le poc’anzi rammentate de' rusignuoli. E siccome poi maggiormente ci piace in verde selva, o a vista di bel giardino ascoltare le gare degli augelletti, e l’intrecciamento degli strumenti, così maggiormente ci ricreeranno le voci canore per noi ascoltate in luogo vago, e adorno, laonde non può non accrescerci il diletto la meravigliosa varietà delle scene, fra le quali si alternino i canti. E perché tanto più alletta quell’augelletto, che canta, quanto è più leggiadro nella sua corporal dispostezza, e, oh noi felici, se ancora di varie, e colorate piume è vestito; e parimenti più ci sodisfa quel leuto, e quel flauto, che suona, se alla bontà aggiunge ancor la bellezza della costruttura, ed intarsiato di madreperla e di avorio rende splendida con la ricchezza la perfezione; così ci lusingherà maggiormente la voce canora, se uscirà da una bocca proporzionevolmente tagliata, e sarà secondata da un viso di bei colori, e di misure leggiadre, sostenuto da un collo vezzosamente torcentesi; e ci verrà poi accettissima da una donna, il cui petto risaltando a tenor del respiro, che viene su per le fauci a ricevere la forma del canto, lo fa per così dir prevedere nel tremolare delle mammelle. Tanto più poi goderemo, che cotesto bel corpo sorga di vesti ricche, vaghe, bizzarre in scena abbigliato; e queste saran le sue penne, e le sue intarsiature per me lodate negli augelletti, e negli strumenti. Eccoti dunque il nostro spettacolo già dilettevole per se stesso, esser molto più per gli aiuti della scena, dell’avvenenza, e de' vestimenti. Ma incontentabili, che noi siamo, massime quando ci diamo a nuotar nel piacere! Sapendo noi come gli uccelli fischiano, e come suonano gli strumenti, e come gli uomini soli ragionano, desideriamo altresì, che alla dolcezza del canto umano si aggiunga quella delle parole atte ad esprimerci i sentimenti dell’animo; ed ecco un’altra delizia che vien di fianco in aiuto di questo spettacolo, ed ecco finalmente la poesia. Ma la povera poesia viene in figura molto diversa da quella, che sostiene sì nella tragedia, che nella commedia. In quelle tiene il posto principale, nel melodramma tien l’infimo; là comanda come padrona, qui serve come ministra. Ma non avviliamo a segno la poesia d’onorar col suo nome il verso servile, con molta maggiore ragione di quella per cui la liberai de' verseggiamenti di Empedocle. Non poeti dunque, ma piuttosto verseggiatori, ma nemmeno verseggiatori, perché poi vi ha ad esser la favola, che fa essere non so che di più, che verseggiatore: non dunque meri verseggiatori, non veri poeti, ma non saprei come dirli certi, che siano più degli uni, e meno degli altri s’invitino a servire al bisogno del melodramma, come al bisogno della tragedia servivano materialmente i coraghi. Le scene si vogliono varie, e pompose. Poche selve, perciocché i noderosi tronchi, e le frasche non son da pittore da scena, e per lo più gli alberi al lume delle candele riescono crudi, e disaggradevoli. Molta architettura di vari punti, che ostenti larghezza, e lunghezza di siti molto maggiore del vero; giardini con vere fontane, derivate in scena con arte; una vista di mare con l’onda spumosa, che si volteggi; e ricordiamoci ancora o di un tempio di figura gotica, o di una prigione di ordine rustico, versando più volentieri in questi, che in altri suggetti la mutazione della scena. I castrati, oltre l’essere di voce agile, e bella, si scelgano ancora di graziosa, e non disgraziata presenza. Le donne di gentile aspetto, e sopra tutto ben atteggiate, e leggiadre ne movimenti. Gli abiti sian gioiellati, e con ricami, che fingan oro, ed argento, e tagliati per lo più alla reale. Le voci siano tali, e in tal quantità, che il compositor della musica possa intrecciarle così, che l’una faccia risaltare l’altra, invece di opprimerla, mercé delle quali avvertenze già sarem noi insicuro del profitto degl’impresari, o siano  appaltatori dell’opere in musica. Ma quanto a' versi, che farem noi, sicché non riescan discari al componitor musicale, ai musici, all’uditorio, e (se a Dio piace) al verseggiatore medesimo? Questo testor de' versi vorrebbesi lo stesso compositor delle note, e siane esempio il vostro famoso contralto cognominato Pistocco, non meno celebre per aver raffinato l’esercizio del canto, che per aver congegnata la combinazion delle note in maniera, la quale si è poi propagata con tanto onor dell’Italia, e particolarmente della tua patria. Compose in Germania musica, e parole di un melodramma, che fu la delizia, e la maraviglia della corte di Prussia, e la mia. Che mi parean divini que' versi così incorporati alle note! E pur in leggendoli sul libriccino stampato quanto insipidi, e fievoli dipoi li conobbi! Ma a buon conto que' sentimenti erano facili, lisci, e distesi quel solo, e non più, che richiedevan le note, che forse in quel tal sito egli credé necessarie alla musical simetria; né mai la musica al verso, ma questo a quella serviva, e serviva piuttosto come volontario, che come schiavo; e però vorrei mediocremente poeta il componitore, e questo sarebbe il meglio per l’opera, imperocché potrebbe egli ordirsi in mente, e tesser poi sulle carte, tutta la tela musicale dal principio alla fine del dramma; e visto primieramente, dove la forza, dove la tenerezza, dove i recitativi, dove l’arie più convenissero: dove il soprano, dove il basso, dove il contralto, o il tenore per la legatura, ed intrecciamento di una perfetta armonia dovessero fare maggior figura; vi adatterebbe appresso gli avvenimenti, o tolti dalle favole greche, o affatto affatto dal suo capriccio inventati qualunque si fossero, e le parole, ed i versi facili, andanti, e sonori, e caverebbe dalle bocche e dalle borse degli uditori non meno i viva che la moneta. Ma perché purtroppo avviene, che pochi mastri di cappella sappiano intendere i versi, non che formarli, non sarà difficile almeno, che il poetastro verseggiatore s’intenda alquanto di note, e di musica, per conformare, il più, che potrà, la sua invenzione, e i suoi versi all’idea del compositore, nel modo, che nelle macchine architettate dall’ingegnero, aggiunge il pittore i colori adattati alla figura, e rappresentazione delle medesime, e quella dipintura sempre sarà sofferta, quando, senza defraudare l’intenzione dell’architetto, non imbarazzi per altro l’effetto né delle corde, né delle girelle, che sovra ogni altra cosa son necessarie per lo poggiare, o per lo scendere della macchina. Io ne ho conosciuti di questi caricatori (così voi li chiamate) di note, uomini i più versatili dell’universo, che trovano sovra di un cembalo parole facili, e abbondanti delle vocali che appunto occorrono alla beltà de' passeggi, ed alle volte poco, alle volte eziandio quasi che nulla significanti. Ma nondimeno annicchiate ne' luoghi loro possono piacere cantate per fino ad una schiera di letterati, e sian pur di quelli, che pasconsi del criticare le poesie più accreditate, e severe. Questi drammatici felici desumeranno dall’istorie no, ma bensì dalle favole i loro argomenti, avvisandosi essere, come infatti si è, troppa crudeltà il deformare sfacciatamente la verità de' successi scritti da Livio, da Giustino, da Salustio, e da qualunque più antico, e venerato scrittore, lo che saria inevitabile per introdurvi le cose, che vuole il compositore, che vogliono i cantori, le cantatrici, che vuole l’architetto, il macchinista, il pittore, e sin l’impresario. Ciò pure sarà difficile, ma non impossibile nell’argomento favoloso, perché in ogni caso il verseggiatore ha tutta la facoltà, che avevano i nostri antenati di dar ad intendere delle frottole, e di aggiungere bugie italiane alle greche, e può, lasciando le antiche, inventarne delle moderne, essendo ancora la favola più capace di macchina, e d’apparenza, e così fanno fortunatamente i franzesi, e così farà l’italiano; e come che il nome suo non sia per vivere più oltre delle rappresentazioni, avrà ad ogni modo il piacer di sentirsi chiamato nelle gran corti col titolo di poeta, titolo così per lui meritato, come per gli castrati, e per le cantanti quello di virtuosi. E quel, che più importa, potrà sputare fra la mandra di costoro le sue sentenze con sovraciglio autorevole sull’opere de' gran poeti di ogni lingua, di ogni nazione, ed averne sonori applausi dalle musiche bocche delle putte, e degl’istrioni, assidendosi a laute cene, e riempiendo l’arca di collane, di gioielli, e di contante, per darsi bel tempo, lo che non è poco premio, anzi è un sovrabbondante compenso allo sprezzo, che nella lettura de' suoi melodrammi avrà dagli Arcadi, e dalla Crusca. Costui dunque, voglia, o non voglia comporrà cattive tragedie per musica; ma pur tragedie saranno, perché altrimenti non servirebbe alla pompa degli abiti regii, che splendono nella guardaroba degl’impresari, che voi chiamate vestiario, se meno che personaggi di regi, o di semidei imitasse, vedendosi per prova, che le azioni pastorali poco compariscono in musica, come incapaci di poca ricchezza di vestimenti, e di comparse, e come schive di certe scene forti, e di certe rilevate apparenze, che allenano questo spettacolo musicale. Tu dunque vedi con quali vincoli sia d’uopo lo star legato a chiunque voglia servire di versi accetti i melodrammi venali. Qualcheduno di meno ne avrà chi compone in servigio di qualche principe, che, non per guadagno, ma per gala, e per liberalità vuol dare alla nobiltà più, che al popolo, un’illustre, e graziosa rappresentazione con musica; e allora anche il verseggiatore può esser poeta, ma guai a lui, se non recede dalle massime regolari, e severe della tragedia. Allora i suoi drammi si potran leggere, e lodare ancora fuor del teatro. Così è avvenuto in Roma a quelle di un eminentissimo autore, che ha voluto per proprio nobil divertimento, e per ricreazione de' principi, e cavalieri nel suo privato teatro più di una rappresentarne. Così è riuscito al principe real di Polonia Alessandro, che ha fatto servir la poesia del Capece alla musica delle scene di Sua Maestà la regina sua madre, liberalmente aperte al piacere de' più conspicui personaggi della gran corte romana. Questo amabilissimo principe ha saputo così temperare il genio del poeta con quello de' compositori, e dei musici (come quegli che dell’una, e dell’altra facoltà è intelligentissimo) che gli è sortito espor melodrammi, i quali poi senza nausea han potuto passar sotto gli occhi di questo istesso Aristotile.</p>
        <p>Ma se (io proseguiva) sotto il patrocinio di un principe si possono pur da un poeta compor melodrammi non affatto spiacevoli al gusto de' letterati, almen di questi vorrei da te qualche norma, non essendo forse impossibile, che me pure la convenienza, e la forza impegnasse a simil componimento. Aggiungo ancora, nella mia patria alle volte reggersi l’opere, benché venali, da' cavalieri, i quali frenano l’avidità dell’impresario a quel segno, che non assorbisca affatto quel tutto, che è di soddisfazione all’onesta gente, ed a' letterati, de' quali è patria Bologna; e però da te aspetto un, sia qualsivoglia, sistema sul quale potesse un abil poeta regolare anche un dramma da leggersi, non che da ascoltarsi.</p>
        <p>Allora Aristotile: Giacché tu vuoi, ch'io ti dia qualche regola per un componimento, che per piacere vuol essere sregolato, te ne dirò qualcheduna, piuttosto fondata sull’osservazione, e sulla sperienza, che sulla ragione, e mescolerò quanto posso per appagarti le incumbenze del corago, del compositore di musica, del musico, e del poeta, scordandomi quasi di essere filosofo. Ed eccomi a soddisfarti. Se dunque mai ti si attraversasse nel capo la ridevol follia di acconsentire al compimento di un melodramma, tu dei, prima di elegger l’azione, disaminare la capacità del teatro, la fama del compositor della musica, quanti, e quali sieno i cantanti condotti dall’impresario. E perché alla spesa ancora è d’uopo, che abbia riguardo il poeta, esplori sopra di essa l’intenzione dell’impresario medesimo, cioè quante mutazioni di scena egli voglia ordinare al pittore; se commette macchine all’ingegnero, e quali abiti contenga la sua guardaroba. Se il teatro è troppo piccolo, se l’appaltatore dell’opera è avaro, e vuol lisciamente esporre al popolo un’opera di poco splendore, di poco accompagnamento, di poche mutazioni di scene; se scarseggia di buon pittore; se non vuol sentir parlare d’architetto, e di macchinista, se non ha condotto al suo soldo voci per la maggior parte famose, ed abile orchestra; se ha in orrore la pompa de' vestimenti reali, e vistosi, non t’impacciare dell’opera, altrimenti perderai tu affatto la riputazione poetica, e sarai più suo nemico dopo l’averlo servito, che negando d’infelicemente servirlo. Anche un’altra circostanza, o sia condizione rilevantissima ho riservata nell’ultimo, acciocché ti resti più impressa nella memoria. Siati ben a cuore la fama, e la discretezza del compositor della musica. Per altro, se l’impresario non è sì economo, che pur non sia generoso; se il teatro è sufficientemente capace; se il mastro di cappella è de' più accreditati, e arrendevoli come il vostro chiarissimo Bononcino; se alcuni de', fermati cantanti son rinomati; se l’orchestra si vuol copiosa, e perfetta; se si vuol ordinare ad abil pittore una dicevole mutazione di scene; se il vestiario è, quanto almen basta, ben conservato, e pomposo, ancorché non si voglia tra' piè macchinista, imprendi pur con coraggio la tessitura del melodramma, purché, tralasciandosi l’uso delle macchine, pensi, la tua mercè, l’impresario a framezzare i tuo atti con qualche leggiadro balletto, e voi fortunati, se qualche danzatore franzese vi dà per le mani, benché fosse de' men pellegrini di questa ballerina nazione. Con tai condizioni tu avrai l’avvertenza di scegliere una storia favolosa mista di numi, di eroi, o una storia vera di eroi per fondamento all’azione, capace di tali avvenimenti, che possano agevolmente nel dato teatro rappresentarsi; capace di tai personaggi, che adattar si possano a quelle voci, che son destinate, e conferitala con l’impresario, e col compositor della musica, ricevine prima l’approvazione, e poi conseguitala, datti immediatamente a disporla. L'uso comanda che il tuo melodramma sia diviso in tre atti, perché, se in cinque lo partirai, potresti far credere di voler esporre al popolo una tragedia, e ti faresti debitor follemente di quelle regole, che in nessuna maniera potresti poi osservare. Nell’atto primo sarà tua cura il preparar gli ascoltanti all’intreccio, dando loro la necessaria notizia degli eroi, che battono il palco, degli antefatti opportuni alla cognizione, sia della favola, sia della storia, e facendo la prima mostra de' caratteri, almeno de' principali, che dovranno intervenire all’azione. Nell’ingresso della tua favola avverti, che il teatro si vegga guernito di personaggi con qualche apparenza, che ecciti l’aspettazione, e la maraviglia. Scordati i modesti principi della tragedia, e dell’epopeia; e piantati ben in mente, che quando si alza il sipario, il popolo si raffredda, se vede due personaggi parlar seriamente de' lor interessi. Vi vuole copia, se non di recitanti, almen di comparse. Uno sbarco, una moresca, uno spettacolo di lottatori, o di altri simil cosa, fanno inarcar le ciglia a' tuoi spettatori, e benedicono quell’argento, che hanno speso alla porta per sollazzarsi. Nel secondo atto tu dei pensare al viluppo tanto delle azioni, quanto delle passioni. I leggeri equivoci, i cangiamenti di abiti, i biglietti, i ritratti così sospetti a voi tragici, sieno a voi melodrammatici in maggior pregio, e messo da parte il severo verisimile della greca, franzese, e diciam anche, italiana tragedia, appigliati pur con franchezza all’intrecciamento ingegnoso degli spagnuoli. Io non dico, che tu debba ommettere affatto il verisimile negli accidenti, ma questo diletto tuo verisimile non ti sia tanto caro, che più non sialo il mirabile. Inverisimili ancora, se vuoi, sieno i mezzi dell’avvenimento, ma posti que' mezzi, l’avvenimento poi sia verisimile, e così conseguirai la meraviglia, e l’applauso degli ascoltanti. Le passioni sian varie, ed opposte. Se puoi, l’odio si contraponga all’amore, l’amore all’odio. L'ira vi abbia ancor la sua parte; ma l’amorosa passione di tutti le altre trionfi; e le altre non servano, che a far spiccar questa, la quale essendo la più comune a tutti gli uomini, si vede rappresentata più volentieri. Ben è però vero, che per amore della repubblica ti dee piacer l’onestà: con questa l’affetto amoroso è utilissimo a' cittadini, invitandogli a' legittimi accoppiamenti, da' quali nasce il bene del crescer popolo, che è l’anima delle cittadi. Nel terzo atto pensisi allo sviluppo, o sia scioglimento, e sia pur anche per macchina, se lo permetterà l’impresario; che certamente sarà più accetto per la meraviglia dell’apparenza, ancorché il nodo per avventura non meritasse più che tanto d’incomodar un nume a scender dal cielo per scioglierlo. Vi siano agnizioni, e peripezie. Nelle agnizioni, o riconoscimenti, si creda facilmente ad un abito improvvisamente cangiato; ad una combinazione di circostanze, che prima era occulta; a certi arredi trovati nella cuna del personaggio, quand’era bambino, e che poi all’uopo del riconoscerlo, vengono in scena, o son raccontati. Ma quanto alle peripezie per te si può far piuttosto veder le cose, che immaginarle, perché ciò, che percuote i sensi, più piace al popolo assiso più per vedere, che per pensare. Le peripezie sieno sempre di mesta in lieta fortuna, nella quale termini il melodramma per lo mezzo degl’imenei, ed in questo scioglimento per utile della repubblica il poeta prefiggasi, che i personaggi virtuosi restin premiati con meritata felicità, e i viziosi rimangan puniti con severità, che mai non arrivi alla morte, non volendosi le morti in questi spettacoli creati per rallegrare, non per contristar gli ascoltanti. Sbrigato dall’economia dell’azione compartita alla misura degli atti, dei già pensare a dividere ciaschedun atto in scene; e qui non avrai già a sudar poco. Primieramente dovrai avvertire quanti sieno i principali cantanti, per farli operare egualmente, altrimenti quai liti invincibili fra quelle balde fanciulle e que' rigogliosi castrati! Dei ancora aver riguardo alle voci, intrecciandole in modo, che aiutino, e non distruggano l’intenzione del compositor della musica; però ti esorto avanti di tagliar in scene il panno degli atti a mostrarlo al compositore, ed interrogarlo, qual voce secondo il suo gusto, tu debba accoppiare a principio, a mezzo, e sulla fine di ogni atto. Dei però convenire col compositore, ed egli consentirà facilmente, che ciaschedun atto contenga una di quelle, che si chiamano scene di forza, o per qualche violento, ed insolito impegno di passioni contrarie, o per qualche incontro ed avvenimento non aspettato dagli uditori. Con questa distribuzione ti fo sicurtà per la felice riuscita dell’opera, e più non ti rimarrà, che il mettere in versi il tuo dramma. Egli si vuole tutto diviso in recitativo, ed in ariette, o le diciam canzonette. Ogni scena dee contenere o solo recitativo, o sola arietta, o per lo più l’uno, e l’altra. Tutto ciò ch'è racconto, o espressione non concitata, dovrebbe esprimersi in verso recitativo; ma ciò, che ha la mossa della passione, o contrassegna non so che di più violento, inclina più volentieri alla canzonetta. Il recitativo si ama tanto breve, che non addormenti col tedio, e tanto lungo, che non generi oscurità. I periodi, e le costruzioni del nostro recitativo si vogliono agevoli, e piuttosto raccolte, che stese, così saran comode al compositor della musica, al musico, e all’uditore, al compositore, che potrà dar maggiore spirito al per sé morto recitativo con la mutazione delle cadenze; al musico, che potrà ripigliar fiato nel pronunciarli e rinnovar la lena alla voce con le posate; all’uditore, che non avezzo a la musica, la quale altera all’orecchio il tuono ordinario delle parole, non avrà a faticar tanto, per raccoglierne da una trasportata giacitura di raggirati vocaboli il sentimento. Questo dovrà chiudersi in versi di sette, e di undici sillabe, alternati e misti secondoché caderà più in acconcio; e dove almeno nelle cadenze si potrà avere corrispondenza di consonanze, e di rime, si verrà più a secondare il genio lubrico della musica. Quello, che ho detto  della brevità de' recitativi patisca qualche limitazione in quelle scene, che ho denominate scene di forza, dovendo in esse il recitativo prevalere alle ariette, come quello, che da più polso, e più evidenza all’azione; ed allora il poeta può alquanto sfogarsi nel dare un moderato saggio del suo talento, e lo dovrà soffrire il prudente compositor della musica, né lo ricuseranno i cantanti anch'essi periti nello sceneggiamento, e l’impresario dovrà compiacersene. Le canzonette sono o semplici, o composte. Semplici, direm quelle, che a voce sola; composte, quelle che a due, o che a più voci si cantano. Quelle a due voci nomineremo duetti; quelle a più voci si chiamino chori. Le arie semplici, alcune diremo escite, altre ingressi, ed altre medie. Dalla denominazione medesima si dedurrà l’uso loro. Le escite si adopreranno, quando un personaggio esce in scena, e queste ne' soliloqui sogliono esser accette, e per lo più la figura apostrofe è l’anima loro. Ma di queste ti varrai parcamente. Con la medesima cautela è d’uopo valersi delle medie, perché riescono fredde, ogni volta che a mezzo una scena gli attori muti sono obbligati a star così ritti ad udire l’attore, che canta a tutt’agio, e però in queste vi vuole un necessario accompagnamento di azione, che almeno costringa gli altri attori a qualche atto, che non li lasci interamente oziosi, e allora producono un ottimo effetto. In queste sole è soffribile alle volte l’interrogazione, che in altre tutte è odiosa, siccome quella, che non dà luogo a varietà di note in esprimerla. Gl’ingressi debbono chiudere ogni scena, e un musico non dee mai partire senza un gorgheggiamento di canzonetta. Siasi, o non siasi verisimile, poco importa. Troppo solletica quel sentire la scena terminata con spirito, e con vivezza. Ma avverti bene, che terminando una scena con aria d’ingresso, non cominci l’altra con canzonetta di escita. Lo chiaroscuro allora non è nella musica. Le ricercate degli strumenti intoppano l’una nell’altra, ed invece di spalleggiarsi, si opprimono. Quindi è, che per lo più ne' soli cominciamenti degli atti comparisce bene l’escita. I duetti nel mezzo di una scena si ascoltano volentieri, perché danno un’azione reciproca a più di un attore, e ne amerei ancor uno nel fine del secondo atto. I chori nel fine dell’ultimo atto sono inevitabili, godendo il popolo di ascoltare insieme unite tutte quelle voci, a ciascheduna delle quali separatamente nel corso del melodramma ha applaudito, e lo strepito de' cantanti, e degli strumenti fa, che tutti si levino in piedi e partano ripieni, ed allegri degli ascoltati concenti con desiderio di ritornare. Queste ariette, o sien canzonette si debbono compartir di maniera, che i cantanti di maggior credito ne abbiano numero eguale, essendo invincibili, e puntigliose le competenze de' musici, ed essendo ancor utile al recitamento del dramma, che le miglior voci facciano pompa eguale di sé medesime all’orecchio dell’uditorio. Queste ariette si compongono di più metri, per parlare secondo l’usanza italiana. Quello delle otto sillabe, che è il più sonoro, trionfi di tutti gli altri, come sarebbe: <quote>Innamora amor le belle</quote>. Questo si varia col diversamente alternarlo, col troncarlo, facendo assai bell’udire il verso medesimo tronco massimamente dove si vuoi la cadenza, come:</p>
        <quote>
          <l>Per chi gode il tempo vola;</l>
          <l>per chi pena ha tardo il piè.</l>
        </quote>
        <p>Overo:</p>
        <quote>
          <l>Augellin lascia in obblio</l>
          <l>Antri opachi, argenteo rio,</l>
          <l>Bosco, volo e libertà.</l>
        </quote>
        <p>Si spezza ancor questo verso in due di quattro sillabe; e il verso quadrisillabo è grazioso, alternato eziandio con l’ottosillabo rimato a mezzo col quadrisillabo:</p>
        <quote>
          <l>Già la tromba</l>
          <l>Là dal lido</l>
          <l>Ne rimbomba: al mare, al mare.</l>
        </quote>
        <p>Ma ti sia ben a cuore, che in ciaschedun’aria vi sia l’intercalare. Intercalare chiamano i professori la prima parte dell’aria, che poi ripetesi dal cantore, essendo che in questa facendo il compositore brillar l’artificio delle sue note, ha piacere, ch'ella si replichi. Ne gode altresì il musico, e ne gode egualmente il popolo; e perciò debbesi aver riguardo, che la prima parte, quando ella sia di ottosillabi non ecceda i tre versi, e si contenti di quattro quando saran quadrisillabi; e questa regola si osservi inviolabilmente nelle altre canzonette, secondo la lunghezza, e brevità de' versi, che le compongono. Succede all’ottosillabo, l’ettasillabo, e questo pure nel fine della cadenza si ama più tronco, che piano, venga poi il troncarlo dalla vocale accentata, o dal lasciare l’ultima consonante senza la vocale susseguente, mentre in tal guisa meglio dal verso recitativo distinguesi:</p>
        <quote>
          <l>Cangiano moto gli astri</l>
          <l>Varia d’aspetto il ciel.</l>
        </quote>
        <p>Di sei sillabe ancor ve n’ha per lo più sdruccioli, e qualche fiata ancor tronchi. Esempio del primo può essere:</p>
        <quote>
          <l>Ma già più languide</l>
          <l>Le stelle girano.</l>
          <l>Già fosco, e pallido</l>
          <l>Si asconde il Sol.</l>
        </quote>
        <p>Esempio del secondo sarà:</p>
        <quote>
          <l>Chi non sa amar beltà,</l>
          <l>Non ha nel petto il cor.</l>
        </quote>
        <p>Ne vuoi uno di cinque sillabe? Eccolo:</p>
        <quote>
          <l>Voglio un amore</l>
          <l>tutto di core;</l>
          <l>che vi sia nato</l>
          <l>sol per pietà.</l>
        </quote>
        <p>Ne vuoi finalmente uno di dieci? Tienlo:</p>
        <quote>
          <l>La speranza mi va consolando,</l>
          <l>ma sanarmi bastante non è.</l>
        </quote>
        <p>Ma quanti, e quanto poi i vostri verseggiatori se ne sono ideati di misure sì sconcertate, e sì incapaci di buona armonia, che non ti consiglio adoperare! Questi metri saranno più grati, se li adatterai alle passioni, che meglio in essi risuonano. Il furore meglio, anzi quasi unicamente in quello di dieci sillabe si fa sentire nella sua maggiore terribilità, massime se lo farai sdrucciolare sino alla cadenza, che sempre ti esorto ad appianare, o a troncare, come sarebbe:</p>
        <quote>
          <l>Sibillanti dell’orride Eumenidi</l>
          <l>Veggio in campo rizzarsi le vipere,</l>
          <l>Minacciando di mordermi il sen.</l>
        </quote>
        <p>Quello di sei sillabe sdrucciolo nelle languidezze amorose dipinge assai bene lo stato fievole di un’anima abbandonantesi:</p>
        <quote>
          <l>Le luci tenere</l>
          <l>Della mia Venere</l>
          <l>Mi fan languir.</l>
        </quote>
        <p>Gli altri sono indifferenti, e in ogni sorta di passione men forte del furore sono usuali. Negli sdruccioli non t’impegnare alle rime, senza assicurarti di averle felici, e basterà rimar le cadenze. Ma nell’altre, lascia pur gracchiare a' liberi poetastri, vorrei una corrispondenza ben regolata di rime, perché questa non può che piacere al compositore, a' musici, al popolo, mentre dove si tratta di rilevare la musica, tutto quello, che è consonanza, e armonia, vi contribuisce notevolmente. Ora rimane il trattar dello stile, che riesce più confacevole al melodramma. Io credo, che a questo qualunque componimento convenga più il moderato, e venusto, che il grave, e magnifico; perché la musica, essendo arte inventata per delizia, e alleviamento degli animi, dee pure rimaner secondata da parole, e da sentimenti, che vestano la piacevol natura delle delizie. Non è però, che a tempo a tempo il magnifico non debba usarsi, se non per altro, per far maggiormente spiccare il venusto, nella guisa che l’acido misto al dolce, diletta sommamente con un po' di piccante il palato; ma se l’acido sovrabbonda, allora il diletto si converte in ribrezzo, onde schifa, e delicata donzella lo sputa. Però ti replico, che le costruzioni si vogliono agevoli; i periodi chiari e non lunghi, le parole piane, e vezzose; le rime non ispide; i versi correnti, e teneramente sonori. Ti raccomando nelle arie qualche comparazione di farfalletta, di navicella, di augelletto, o di ruscelletto: queste son tutte cose, che guidano l’idea in non so che di ridente, che la ricrea; e siccome sono venusti questi obbietti, così il son le parole, che li rammentano, e li dipingono alla fantasia; ed il compositor della musica sempre vi si spazia con avvenenza di note; ed avrai osservato anche ne' pessimi melodrammi, che il musico riporta distinto applauso, cantandone una di queste, nelle quali i diminutivi tanto odiosi alla lingua, e genio franzese, aggiungono leggiadria. Mettiti ancora in capo, che nelle arie, quanto più le proposizioni son generali, tanto più piacciono al popolo, perché trovandole o verisimili, o vere, se ne fa un capitale per valersene onestamente con la sua donna, cantandoli nelle occasioni, che di giorno in giorno avvengono agli amanti, di gelosie, di sdegni, di promesse reciproche, di lontananza, e simili: e ciò è pure per riuscirti assai comodo, mentre più agevolmente il poeta sul generale riportasi, e potrà passeggiando talvolta riempirne la sua poetica guardaroba per poi mobigliarne i recitativi de' melodrammi. Ma nelle arie di azioni guardati pure da' generali, e commettiti a' soli particolari, perché, se l’azione non si vuol fredda, si ricerca che le parole l’animino di tal guisa, che siano uno spirito adattatissimo a quella, e non ad altra azione. Quando poi tu, che finalmente non sei nel gregge de' verseggiatori servili, vorrai, che chi legge il tuo melodramma ti riconosca ancor per poeta, fatti onore nel recitativo, ed al più al più in un’aria per ciaschedun atto, inginocchiandoti avanti al compositore, alle cantatrici, a' cantori, ed allo stesso impresario, perché le lascino vivere per riputazion tua, e per onore delle sacre Muse nel tuo melodramma: forse a' tuoi pianti si ammolliranno quei per altro durissimi cuori; ma se di più ne vorrai, non sperarle senza contrasto, inimicizia, e ripulsa; e ti basti, che le altre si possano non abborrire per la purità, e per lo spirito, né qui dee finire la tua disinvoltura. La professione del compor melodrammi (Martello mio) è un scuola per voi di morale, che più di ogni altra insegna a' poeti il vincer se stessi, rinunciando al proprio desiderio. Fatti ben animo a cangiar l’arie non cattive, in cattive, se un musico, o se una musica vorranno al piè di un tuo recitativo conficcarne una che abbia guadagnato loro l’applauso in Milano, in Vinegia, in Genova, o altrove, e sia pur lontana dal sentimento, lo quale dovrebbe ivi esprimersi, che t’importa? Lasciala lor metter dentro, altrimenti te li vedrai tutti addosso trafiggerti le tempie con soprani, e contralti rimproveri. Il meglio, che ti possa accadere, sarà il ridurli a capitolare che ti si permetta lo stirare su quelle note parole men discordanti dal tuo sentimento, nel qual caso t’intralcerai in un impegno spinoso. Non conto per niente l’eguaglianza de' versi, e delle sillabe: conto il conservare nelle parole quelle vocali, su cui dee passeggiare la voce del musico. L'<hi rend="i">a</hi> potrà cangiarsi nella <hi rend="i">e</hi>, non nella <hi rend="i">i</hi>, perché nitrirebbe, e abbaierebbe nella <hi rend="i">u</hi>. Dei conservare ancora gli accenti, altrimenti le brevi sillabe ti pronunzieran lunghe, e lunghe le brevi. Ma dimmi: e qual ripiego troverai tu, se in luogo di un’aria di sdegno, che vi era già collocata, un’altra vi si dee porre, che era d’amore, e che di sdegnose parole vuol rivestirsi? Se non è stato un gaglioffo il compositore di quella musica, avrà adattate le note a quella prima espression talché non riusciran poi adattabili alla seconda. Io dunque stimerei sempre meglio il permettere, che i musici a loro talento cacciassero l’arie, ove vogliono, che il farmi complice del lor mancamento col caricarle; e basta bene, che non discordino nella tessitura musicale, della qual cosa lascia tutto il pensiero al mastro di cappella. Che se poi l’impresario, il quale dee pagarti la tua fatica (non arrossire, che questa è l’unica sorta di poesia destinata a servir per mercede) vorrà, che tu le carichi, e tu le carica, e dona al cielo l’esercizio della tua eroica pazienza in isconto o dell’aver violato qualche tempio, o di altro errore per te commesso. Volesti la <hi rend="i">Poetica</hi> di Aristotile sul melodramma, e già l’hai avuta; ne sei tu contento?</p>
        <p>A quel che ascolto (io tutto smarrito risposi) egli è più faticoso il far male, che bene. Si suda meno a comporre una buona, che una cattiva tragedi<anchor xml:id="_GoBack"/>a, giacché deduco da' tuoi discorsi, che il melodramma è un’imperfetta imitazion de' migliori, e in conseguenza un’imperfetta tragedia, che non può vivere con applauso fuor delle note, e del canto.</p>
        <p>Veramente (ripigliò il vecchio) egli è più difficile il deformar la natura, che l’imitarla. Tu nondimeno, se vuoi vivere, non ti lasciar uscir di bocca, che sia più difficile il comporr una cattiva, che una buona tragedia, e massime in presenza di certi, che essendo di corto ingegno, ed avendone con molta, ma non infinita difficoltà, posta una in scena con grido, vogliono dar ad intendere aver assai più faticato intorno ad essa che Omero intorno all’<hi rend="i">Iliade</hi>, e all’<hi rend="i">Odissea</hi>, ed essere la tragedia più perfetta dell’epopeia a misura del trovarsi più difficoltà in condurre alla sua fine un’azione angustiata da un giro di Sole, che un’altra, che in una o in più stagioni può dilatarsi. Ma mi fan rider costoro. Perché dunque non tessono un’epopeia? Le corte abilità s’ingegnano di comparir vaste a forza di magnificare quel poco che dalle loro operazioni si può esiggere. Io pure era di questa opinione allora che abbozzai la mia <hi rend="i">Poetica</hi>, o fosse perché credei troppo al mio diletto Agatone, che tutto ciò, ch'ei voleva, mi dava a intendere; o fosse che siccome esaltai tanto il suo dramma, volessi celebrare lui non epico ma solamente drammatico, coll’antepor la tragedia alla epopeia, malizia alla quale non sono arrivati i vostri interpreti, benché consapevoli, mercé del <hi rend="i">Fior</hi> d’Agatone lodato, di quell’affetto, che a lui mi legava. Ma se il mio libro compiuto <hi rend="i">Della tragedia</hi>, ch'io scrissi, fosse all’età vostra arrivato, avreste veduto mutata affatto una sì ingiusta sentenza. Io concedo, che la tragedia sia soggetta a molte difficoltà, massimamente se vogliamo ridurla all’idea; ma l’esperienza fa conoscere, che molte plausibili se ne possono tesser da un uomo, benché non tutte si conformino a quell’idea, che io ne ho data nelle mie regole, e dalla quale io stesso recederei se ne dovessi comporre. L'azione tragica si vuol minore nella sua materiale grandezza, dell’epica, e in conseguenza può contenersi dentro una minor lunghezza di tempo; e quanto a me credo, che Omero avrebbe poco più penato a metter insieme quarantotto tragedie di quello, che abbia faticato a legar due azioni in quarantotto libri de' suoi poemi. Io vedo, che Sofocle molte ne ha fatte, molte Euripide, ed Omero il Tragico molte; e la ragione si è, perché dovendo il poeta tragico ire in traccia di caratteri, ne' quali possa dipingere i vari costumi degli uomini pubblici, e principali, se gli ne presentano tanti per avventura, che tutti non li può chiudere in un sol dramma, e però come prudente economo li tiene in serbo per altre tragedie; e ne va sempre formando, fin che ritrova caratteri da animarle; e son di opinion, che non solo Eschilo, Omero, Sofocle, Euripide, ma Cornelio, Racine siano morti con molte tragedie in corpo, che per difetto di vita non han partorite, e che se avessero avuto il mio segreto, avrebbero poste alla luce con plauso. Ma tu dirai: quante noi ne leggiamo non confrontano perfettamente con l’idea, che ne dai. Io ti replico, che nessun’arte arriverà mai all’idea, essendo l’arrivarvi oltre le forze umane, ed oltre il bisogno; siccome ho detto altre volte. Tu lo vedi nell’idea, che io ti ho suggerita del melodramma. Pare a te che con tutte le cautele, che io ti ho prescritte, e che secondo la ragione melodrammatica paiono necessarie, sia mai stato fatto, o possa farsi mai melodramma? E pure si dovran per questo chiudere tutti i teatri, che a simili rappresentazioni son destinati?</p>
        <p>Volesse il cielo (io seguiva) che si chiudessero; imperciocché non arrossirei tanto, vedendo come la bella Italia, mia patria, così folleggi, che si abbandoni al piacere dell’ascoltar l’opere in musica; né mi vergognerei tanto di me medesimo, che bramo dal capo al piè dell’anno ascoltarne. Tanto egli è vero, che il gusto di noi italiani, e di ciascun’altra nazione, che giura nell’opinion della nostra, sia depravato, e corrotto.</p>
        <p>Bel bello, o figlio (replicava Aristotile) nel condannar le nazioni. Io teco mi accordo, siccome ho detto di sopra, che molto più di pensiero in ciò si richieda a far male, che bene; e che non sia così agevole il contrariar la natura, che il secondarla, e per questa ragione pochi sono i mostri, e gli animali son molti; ma pochissimi poi fra li mostri son quelli, che con piacere congiunto alla meraviglia si mirino. Quindi anche avviene, che pochissime fra tante di queste mostruose tragedie si possan leggere con diletto, disgiunte che sian dalle note, e dalla modulazion delle voci. Ma quest’arte poetica ne ha ben dell’altre sul teatro musicale, che alla stessa disgrazia soggiacciono. La pittura è pur degna di vivere avanti agli occhi degli uomini; ma quando si fa teatrale, eccola languire senza i lumiccini, e le lampane notturne del palco, vergognandosi di comparir sì deforme a' sinceri raggi del Sole. Quegli abiti tanto pomposi, che spirano lusso, e magnificenza, recati giù dal teatro, e spiegati in faccia del giorno, non si fan schernire, come falseggiati, e ridicoli? Ma il canto, che pure t’imparadisa animato da quelle note, fuori di quelle, non ti sconcerta, se scoppia? E non muore affatto, se tace? Queste son tutte cose che si fan vedere, e sentir in teatro, come al corteggio di un personaggio maggior di loro, mentre senza di esso riescono a guisa di sbandate comparse; e quando per la poesia qui servile vuoi condannare l’affascinato gusto delle nazioni, temerariamente favelli. Una cosa è da condannarsi, ed è il tuo giudicio, e di tutti quelli, che intervengono al melodramma, con l’erronea presunzione, che la poesia faccia in esso la prima figura. Ella è una comparsa di maggior grado della pittura, e di minor delle voci, che è destinata al corteggio di un personaggio maggior di lei ch'è la musica. La composizion musicale è la sostanza de' melodrammi, tutte le altre parti ne son gli accidenti; e fra questi conta pur anche la poesia; o s’ella è sostanza è come il colore, il quale non è, che una sostanza di lume (per parlare con sentenza non mia) accomodata alla superficie, a cui serve, dimodoché variamente riflessa, variamente appar colorita. Il lume nella sua vera forma non ha colore; ma quando si avvilisce all’ubbidienza de' corpi solidi, secondo la loro maggiore, o minore ispidezza superficiale, veste apparenza di una natura diversa, e deformato ancor piace; ma piace, perché il colore là non si crede sostanza, dove non opera a talento del suo naturale, ma dell’altrui. Ed ecco il modo, che non ti spiaccia più che tanto la poesia melodrammatica, considerandola di principale, avvilita già in accessorio; allora questo qualunque accessorio può riuscirti sin grato. Ma la poesia è uno di quei signori caduti in bassezza, e costretti dalla necessità del guadagno a servire. Non si è scordato ancora l’orgoglio del comandare, e mal si adatta alla presente fortuna. Ma quando si serve, si è servidore; e in questa linea opera onoratamente la poesia, niente comandando, e solo ubbidendo alla musica, che in teatro n’è la padrona. E questa musica poi è una delle arti più meravigliose, e perfette dell’universo, che non perisce alla posterità, né con gli autori, né con le voci, né con gli strumenti. I suoi caratteri la rendono perpetua agli occhi, ed alle menti degli uomini, e non meno de' più insigni poeti, e filosofi meritan fama questi venerabili, non men che amabili artefici. Il Pasquini, il Colonna, li due Scarlatti, il Perti, il Bononcini, l’Albergati, l’Ariosti, il Zanettini, il Benati, il Pollaroli, il Pistocco, e tanti altri, che lungo saria raccontare, viveranno ne' loro scritti a paro de' secoli. Essi nella notomia delle note sono arrivati là dove sottigliezza di gusto non è giammai penetrata, e li paragono a' nostri antichi greci scultori, che ci distinguono da' lor moderni seguaci non tanto nel corretto dintorno, e negli atteggiamenti sicuri, e commossi della figura, quanto ne' sottili andamenti de' capelli, delle barbe, e de' cigli, e nelle ricercate diramazioni delle vene, e de' nervi sì nelle braccia, che nelle gambe, e nelle loro estremità delicate, e finite, siccome pure nella propagazione de' muscoli, e nel rilievo delle ossature in tutte le parti, nelle quali la natura dalla vera cute de' torsi ignudi li fa trasparere. Né già li ho adulati cotesti maestri di musica, confrontando il lor merito con quello de' filosofi, e de' poeti, de' quali non sono meno utili alla repubblica. I primi insegnano i moti della natura con metodi assai incerti, e con sistemi poscia più certi il regolamento degli animi umani. I secondi l’uno, e l’altro di questi obbietti della filosofia traggono fuori dagli odiosi, ed oscuri termini delle cattedre, e li rendono accetti, ed accessibili insino al vulgo, e alle femmine, col colorirli, e dipingerli nelle loro invenzioni, insinuandoli negl’intelletti per via dell’orecchio con metri lusinghevoli, armoniosi. Ma nessuna delle predette due facoltà, o cerchi la beatitudine intellettuale, o pur la morale, può mai condur l’uomo alla fortuna di possederle. La sola musica ridotta all’atto, contiene il segreto importantissimo del separar l’anima da ogni umana cura per quello spazio almeno di tempo, in cui le note possono trattenerla, maneggiando artificiosamente la consonanza, sia delle voci o degli strumenti. Che se tanto si loda il sonno, perché i sensi della miserabile umanità legando, li astrae e li rende per poche ore immuni dalle sventure, quanto sarà mai più pregevole un’arte, che senza sospenderci l’uso del vivere come fa il sonno, detto per ciò fratel della morte, ci fa viver estatici in una quiete deliziosa, e contenta, co' sensi veglianti, ma lieti, e veramente felici? Quest’arte dunque ridotta ad una perfezione così esquisita in Italia, merita, che l’Italia ne faccia il suo più caro, e pomposo spettacolo, a cui si affidano anche i sovracigli più austeri con lodevole giovialità; e merita altresì, che le forestiere nazioni consentano al dilettarsi di ciò, che diletta sì giustamente l’Italia; merita che le voci, gli strumenti, la poesia, la pittura, l’architettura, la meccanica, la mimica, e qualunque altr'arte, la corteggino, e la ubbidiscano. Merita finalmente, che tu non faccia comparire nell’impressione del tuo teatro la poesia melodrammatica, perché faresti un’ingiustizia alla musica, di cui è mera ausiliaria, con lo scompagnarla da lei, e riporteresti il gastigo dell’ingiustizia nell’esser deriso da' leggitori. Dopo così lungo ragionamento si levò il vecchio, e io giurando per la tripode d’Apollo, anzi, come Arcade, per la stigia palude, di non impacciarmi di simil componimento, mi alzai.</p>
      </div>
      <div>
        <head rend="uc">Sessione sesta</head>
        <p>Partiti dunque dagl’Invalidi, accolsi il Filosofo dentro ad un fiaccaro, che ivi a caso trovai per servirlo al suo alloggiamento, ma ben mi avvidi, che all’uso appunto degl’impostori, non volea colui, che per me s’imparasse il suo albergo, mentre internati che fummo nella città, si ostinò in ogni maniera a smontare, consolandomi con l’impegno di trovarsi il dopo pranzo nel passeggio delle Tuillerie all’ultima scena del nostro ragionamento. Io mi assisi intanto alla mensa co' due degnissimi prelati, monsignor Bentivoglio, e monsignor Aldrovandi, i quali vedendomi astratto, e non sapendo aver io in corpo Aristotile, gentilmente scherzavano intorno al soprapensiero, in cui mi vedevano. I cavalieri commensali andavano vanamente interpretando le cagioni della mia allegra taciturnità, sinché, sbrigatomi dalla tavola, notai in un gabinetto, ove finsi di ritirarmi per riposare, i capi tutti de' discorsi avuti col vecchio; quando sentii bussare alla stanza per l’abate Lampugnano, letterato fiorentino, e segretario di monsignor Aldrovandi, che m’invitò per parte de' due prelati a vedere nella galleria del Loure le piazze, che o furono, o sono sotto la giurisdizione reale, e con le quali ha questa potenza avuto contesa, modellate in piccolo, da un ingegner fiorentino. Oh bella Firenze, in che non sei tu felice? In qual ragione di cose non hai tu vantati, e non vanti ingegni maravigliosi, artefici esimi? Arrivato al Loure vedova, nobile, e ricca, e lunghissimamente estesa residenza de' re, mi vidi in seno alla galleria, la quale, se non d’ornamento, supera almen di lunghezza la Vaticana, io dico quella, che Gregorio XIII Pontefice Massimo, e cittadino della mia patria, dilungò istoriata di tutte le piazze, e provincie dello Stato Ecclesiastico, e di altre potenze vicine, con maestria sinora da pennello umano non imitata. Ma in questa del Loure altro vi è che pittura. Le piccole piazze non solamente son rilevate ne' loro bastioni, e nelle loro fortificazioni esteriori, ma vi si vedon per entro le strade, le case, i palazzi, i templi, le piazze, i giardini, i passeggi, e sin le fontane; né solamente vagheggi l’esterno di quelle mura, o de' maggiori edifici, ma scommettendosi que' modelli, tu miri le case matte sotto de' terrapieni, e qualunque altra sotterranea necessità della guerra. Vedi ne' palazzi gli appartamenti, le scale; vedi ne' templi i colonnati, le navi, le cappelle, i chori, gli altari. Conosci, se in ripa ad un fiume, oppur sul labbro di un lago, se fra paludi o sul mare è situata la piazza. Distingui gli alberi, ov'è coltivato il terreno; ove egli è incolto, i dirupi, o l’arena. Discerni ne' fiumi le barche, ne' porti i vascelli, le galee, le feluche, con forse maggior delizia, che se ti trovassi presente a que' luoghi, perché così impiccoliti, l’occhio li gode con brevità di tempo, e senza incomodo di persona. Si assediava allora Landau, e l’ingegnero con seta cremesina indicava intorno alla modellata piazza gli approcci, secondo le relazioni, che ne venian dall’armata; dimodoché dal suo gabinetto potesse il re giudicare, o della bravura, o della negligenza de' suoi capitani; e questi modelli così disposti incoraggiscono alle imprese i lontani ingegneri, sapendo che il loro monarca non solo ascolta, ma vede, come si coprano dalle offese, e come agevolino co' lavori l’espugnazion delle piazze: queste sono cento, e, credo, altre quaranta di numero, fra le quali unicamente mi spiacque, e come ad italiano, e come ad uomo, che mille grazie ne avea ricevute nel mio passeggero soggiorno per quella metropoli, la bella, e sempre libera Genova nel suo modello abbronzata. Giunta però l’ora destinatami da Aristotile per l’ultima nostra sessione, sparii soletto da quella gran galleria, e scendendo giù dalle scale mi vennero incontro le Tuillerie. Mi fu detto, che in questo luogo altre volte si fabbricavan le tegole per le case, e ritener quindi ancora l’antico nome, benché ridotto all’odierna magnificenza, e delizia. Traversato però il gran giardino, tutto intorniato di fioritura non pellegrina, ma vaga, che in sé rinserra verdi ricami d’erba, e di busso sovra il battuto, e secco terreno, mi abbandonai al gran viale di mezzo fra gli altissimi alberi, che quinci, e quindi grandeggiano in replicate file, e ripartiti in diverse belle ordinanze, alla folta ombra de' quali chi si asside, chi passeggia, uomini, e donne, che se non son tutti di egual nobiltà, son però tutti nobilmente abbigliati, in guisa che mi parea di veder un gran popolo di cavalieri, e di dame con inaspettata serietà divertirsi, e vagare in sommessi ragionamenti, che somigliavano ad un discreto sussurro di vento, che soavemente respiri fra le commosse verdure. Rideva in un canto il mio Impostore, fattosi ad osservarmi estatico, e immerso in così lieto, e nobile oggetto, ed accennatomi con mano di seguitarlo, uscii per un certo viale, cui dicono de' Sospiri, da' luoghi più frequentati, e mi trovai in una deliziosa solitudine, ridotta in anfiteatro di verdi gradini, a fronte de' quali s’alzavano scene d’abete selvaggio costretto dalla forbice del giardiniero a quella figura, e foltezza, a cui fra noi altri il nero busso riducesi, con questa differenza, che là dove il busso esala un odor disgustoso, che fende le teste, questo ricrea la vista senza disgustar l’odorato, e nuocere alla salute. Montammo dunque su quel terreno, che forma il palco:</p>
        <p>Ed eccoci in scena (cominciò il vecchio) a rappresentar un filosofo ed un poeta che della rappresentazione quistionano. Questa nostra commedia, che finiam oggi di recitare, goderà del privilegio delle spagnuole ed ancora (te lo attesti Saint Evremond) delle inglesi, che non si vogliono confinate, né a misura di tempo, né a limitazione di luogo. Tu mi troverai pronto a sodisfarti su quanto ti verrà talento di chiedermi; e poiché ti sei trovato alla tragedia, e alla commedia franzese, aspetto da te il tuo giudizio circa il lor modo di recitare.</p>
        <p>Veracemente (io risposi) ho trovato negli attori franzesi rispetto a' nostri attori italiani non poco di novità. Differente è il lor recitare della tragedia da quello della commedia, ed in questo non tanto si scostano dal recitar dell’Italia; massime quando le rappresentazioni son prosa. Io qui non intendo di paragonare i recitamenti delle due nazioni almeno per ora, ma solamente dirò con eguale sincerità, quanto mi piace, e quanto mi spiace in questi istrioni, se pur v'ha cosa, che o possa, o debba spiacermi. Essi dunque nelle tragedie hanno una certa, che chiaman declamazione, mercé della quale danno tutta l’enfasi al verso, che gli dà lo stesso poeta, quando ad altro poeta lo legga, sempre sonoramente romoreggiando, e calcando la voce su quelle finezze, siano di sentimenti, siano di stile, che vogliono rilevare, acciocché si osservino, e lodino da chi le ascolta. Né già confermo quel, che si sparge in Italia, cioè che sopprimano in guisa co' rompimenti del verso le rime, che queste difficilmente si rendan sensibili all’uditore; imperocché (siccome ho detto altre volte) danno tutto il suono al verso, e alla rima, che anzi diletta cadendo non stentata ma naturale, nel che veracemente sono eccellenti i bravi poeti di questa nazione. Cantano insomma allor che declamano, e mi han fatto immaginare, che tale per avventura, poco diverso fusse il canto delle greche tragedie, nella qual opinione ho sentito convenire il nostro eruditissimo bibliotecaio di Modena, Muratori; e però su questo, prima che io passi avanti, ti prego a sinceramente instruirmi.</p>
        <p>Di buona voglia (soggiungea l’altro) m’appiglio a convincerti, che la tragedia greca si cantava, e non si cantava. Se per canto tu intendi quella sorta di musica, che voi usate nelle vostr'opere, dico, che non si cantava, perché tu ben conosci quanto è ridevole, che un personaggio agitato dalla passione rompa a mezzo del recitativo in una perlopiù saltellante arietta. Ma dei pertanto sapere, esservi un’altra sorta di canto, che conviene a' versi nel recitarli, ed alle passioni nell’esprimerle vivamente, e questo è quello, che si ascoltava nelle tragedie. Del nostro canto voi non avete un’esatta idea negli antichi scrittori, e ne godo per nostra riputazione. Vedresti allora a forza di quale armonia fussero edificate le mura di Tebe, e smossi i monti, e guidate le selve, ed ammansate le fere. Ma le ghiande parvero un cibo di soavissimo nutrimento, sinché non arrivossi a macinare il grano, e a gustare l’esquisitezza del pane. Della nostra musica noi parleremo più a basso soltanto, che io possa darti ad intendere la cantilena, qualunque ella fusse, delle nostre vecchie tragedie. Già queste si tessevano in versi, prima, perché essendo poesia di sua natura involgono la misura de' metri. La favola senza de' versi è per me un’anima senza del corpo, la quale, quantunque per sé medesima possa sussistere, non rende a noi sensibili le sue operazioni, che per lo mezzo degli organi corporei; e di natura dell’uomo è l’essere composto di anima, e di corpo, come della tragedia di favola insieme, e di verso; e l’invenzione per sé languirebbe, se non colasse negli animi altrui per l’organo dolce de' versi. Ma tu replicherai, che imitandosi nel dramma i veri ragionamenti, questi solamente seguono in prosa, avvenendo casualmente, che qualche verso cada fra mezzo al discorso; alla qual cosa rispondo: esser altro il vero, altro l’imitazione del vero; il vero ha per sé un’efficacia a persuadere che non ha il finto, né l’imitazione pareggia mai l’imitato. Questa differenza, che sempre è notabile, viene ricompensata altamente dalla dolcezza prestata dal metro a' discorsi; imperocché, affascinando questo con la soavità la mente degli ascoltanti, vi discende con tanto lor piacimento, che poi animato dalle ragioni, le quali da esso vengono contenute, muove non altrimenti, che se vero fusse, ed anche alle volte assai più del vero. Questo fascino dunque dell’armonia, che tanto vale a condurre a suo talento gli affetti, facilita il conseguire alla tragica imitazione il glorioso fine di muovere all’odio del vizio, ed all’amore della virtù gli uditori, e di giovare, dilettando, alla repubblica. Premo io però nella mia <hi rend="i">Poetica</hi>, ove tratto della tragedia, che i <quote>parlari sian dolci</quote>; e ne esorta anche a ciò il vostro Orazio, parlando di ogni poema, ne' quali raccomanda la dolcezza, e il movimento a qualsivoglia affetto dell’animo di chi ascolta: <quote>dulcia sunto</quote>. Con questo sistema confrontando il verso greco, ed il latino co' versi franzesi e con gl’italiani, già ti ho mostrato, che i nostri metri son più colanti, e ritondi, ed in conseguenza più numerosi de' vostri, che dalle lor posature sempre risaltano, se non con uniformità almeno con poco notabile differenza, dimodo ché paragono i nostri al mormorio di que' fonti, che cadono naturalmente all’ingiù, ed i vostri allo strepito di quegli altri, che sono fatti spiccar in alto dall’arte. Il primo sempre sarà mormorio, il secondo sarà sempre strepito. Voi dunque che non avete un verso paragonabile al nostro nella dolcezza, avete (come abbiam detto) prudentemente aggiunta alla misura la rima, che con la sua consonanza compensi quella soavità, che per altro non ha il vostro metro: di tanto peso è alla tragedia il numero e la dolcezza; ma questa dolcezza così importante all’imitazione per muovere gli affetti, si accresce notabilmente con quella musica, di cui ti ho parlato a principio. E per spiegarmi più chiaramente, ti sia noto numerar noi tre sorte di musica, l’una naturale, o diatonica per le poesie recitative; una figurata, e cromatica per le poesie liriche, le quali si accompagnano co' loro strumenti; un’altra enarmonica propria ad eccitare le passioni, e i movimenti dell’animo. Ora queste tre specie di musica tutte si radunano nella tragedia per renderla affatto dolce, e principalmente le due diatonica, ed enarmonica; imperocché quando in essa parlano gli attori senza passione, allora la voce dee uscir sostenuta, ed eguale, senza arrestarsi ne' tuoni alti, e bassi, così convenendo alla diatonica; ma quando passionatamente si esagera, allora la voce non è così eguale, ma si accosta più al cantare, che al parlare, come è dicevole all’enarmonica. Nella prima basta, che vi si conosca tanta armonia, quanta vale a non asconder affatto il giro misurato del verso; nella seconda si ricerca di più una tal quale cantilena, simile a quella, che ne' discorsi affettuosi naturalmente si pratica, alterandosi sempre in essi la voce con una certa sonorità, che contrasegna l’infermità dell’animo querulo, e gemebondo per l’insolito irritamento della passione. Di queste due musiche, adunque, è composta quella, che i vostri franzesi chiamano declamazione, la qual da qui avanti non ti parrà più così strana, come forse ti è parsa a principio. L'altra sorta di musica, detta cromatica pur era nella nostra ragedia, e questa era quella, che framezzava gli atti secondati dalle tibie, e da vari altri strumenti, ma da che voi altri moderni avete con tanto fasto introdotte sul palco l’opere in musica, che noi non avemmo, vi dispensate da questa terza specie di musica nella tragedia, contentandovi de' concerti soli degl’instrumenti. Io veramente non so in questo approvar quello, che vedo omai approvato dall’uso. Bensì compatisco gli autori italiani, se si sono assuefatti alla moda, mentre per quanto essi abbiano faticato ne' chori, che si leggono, o nelle pastorali, o nelle loro principali tragedie rappresentate, non han potuto mai aver grazia, che sieno cantati, saltandoli, come inutili ciarle, i coraghi. Infatti il popolo avezzo a divertirsi con musicali spettacoli altrove, non ha gran passione per questi chori; e noi potremmo, parlando delle tragedie, e di cotest’opere in musica, ripetere quello che Saint Evremond lasciò scritto, cioè, che <quote>i Greci facevano belle tragedie, ove qualche cosa cantavano; gli Italiani, e Franzesi ne fanno delle cattive, nelle quali cantano tutto</quote>. Ma per tornare nel nostro cammino, tu omai conosci quanto s’ingannin coloro, che credono essersi per noi tutto cantato nelle tragedie, quando nella maggior parte de' tragici recitamenti si declamava più dolcemente di quel, che fanno i Franzesi, non per altro, se non perch'è più sonora la nostra lingua, come più copiosa di jambi, de' quali è affatto sterile la franzese, e quando voi altri Italiani, che di sillabe brevi abbondate, recederete dal mal costume del recitar tragedie in prosa (parlo delle tragedi originali, perché le tradotte anche dalla dottissima penna del marchese Orsi, non si possono trasportare, e non si denno recitare altrimenti) lodevolmente declamerete. Io crederei poterti bastare la mia testimonianza per creder, che la tragedia antica non si cantasse. Tu lo vedi sin accennato nel capitolo X del mio frammento della <hi rend="i">Poetica</hi>, ove, divisando le parti della tragedia, e dividendola in prologo, episodio, esodo, e corico; dopo aver detto, che questo alle volte è stabile, e mobile ancor alle volte; aggiungo, che il prologo è quella parte della tragedia, che è avanti l’ingresso del coro; che l’episodio è la parte giusta della tragedia fra i perpetui canti del coro; e che l’esodo è la giusta parte della tragedia non susseguita da verun canto del coro; ma perché vi ha una parte di coro, la qual si mescola con gli attori, accenno, che questa, che io chiamo coro, non canta, essendo un accompagnamento di pianto, e di gemito, con quelli che son in scena. Da ciò dedurrai, che il vero coro sempre canta, e che le altre parti della tragedia non si cantano, anzi quando l’istesso coro accompagna i personaggi in scena, non canta, ma geme con quelli, essendo troppo ridevole, che il coro cantasse con chi ragiona, e solendosi per lo più introdurre il coro con gli attori a colloquio, nelle occasioni, che ha maggior mossa l’affetto, e che si abbandona ad un’alterata declamazione. E se tu avessi più sopra nel medesimo frammento osservato là dove definisco io la tragedia vi avresti letto queste parole. Chiamo parlar soave quello, nel quale il numero, l’armonia, e melodia si ritrova. Ma ciò separatamente è distinto, essendo che alcune parti sono del solo metro contente; alcune vogliono inoltre la melodia. Ma ciò dovria chiarire abbastanza, che basta al recitativo la dolcezza, che seconda il tuono composto di diatonica e di enarmonica, ed a' chori richiedersi di più la cromatica. Ma per recarti altre testimonianze non men convincenti de' tempi latini, che han derivato il tragico costume dai Greci, e che tu non crederesti sì inferiori a' nostri, se come vedi le tragedie del secolo di Nerone, avessi vedute quelle degli anni d’Augusto, e sovra tutto quelle di Ovidio Nasone, fortuna, che a me per avventura non è mancata, non ho che a farti sentire secondo la tradizione ancor d’Aristoxeno, una particella del capitolo IV del vostro Vitruvio, che parla dell’armonia della voce (trattando del teatro) e la paragona in qualche circostanza alle cantilene, e se non m’inganna la mia memoria, le sue parole son queste:</p>
        <quote>
          <p>Nam cum flectitur in mutatione vox, statuit se in alicujus sonitus finitionem, deinde in alterius, et id ultro, citroque crebro faciendo, inconstans apparet sensibus, ut in cantionibus, cum flectentes voces varietatem facimus modulatiionis.</p>
        </quote>
        <p>E quinci comincerai a persuaderti, che le voci erano armoniche, ma non canore, e quella de' recitanti era declamazione, non musica, perché se canore fossero state, non le avrebbe Vitruvio paragonate alle cantilene; imperocché nulla ben si paragona a sé stesso. Se ciò per anche non ti bastasse, passa al capitolo susseguente, e troverai, che il medesimo autore discorre di alcuni vasi di rame situati così nel teatro, e disposti, che raccoglievano in sé medesimi, e rendean più chiare, e più dolci le voci de' recitanti, lo che pur anche giovava a quei, che cantavano (intendendo de' chori):</p>
        <quote>
          <p>Hoc vero licet animadvertere etiam in citharoedis, qui superiore tono eum volunt canere, advertunt se ad scaenae valvas, et ita recipiunt ab earum auxilio consonantiam vocis.</p>
        </quote>
        <p>Dice <quote>etiam in citharoedis</quote>, perché questi servivano non men a chi recitava, che a chi cantava, cantando i chori, e declamando gli attori con l’aiuto de' concavi rami, che riflettevano sonoramente le voci.</p>
        <p>Io rimango pago (qui ripigliai) delle ragioni, e delle testimonianze, che tu mi adduci, per condurmi nel sentimento, che l’armonia della voce dee in qualche maniera secondare il numero ancora del verso, e che nelle gran passioni sta bene un po' di gemito, e di querela; ma in questi franzesi osservo piuttosto un poeta, il quale recita le sue poesie, che un attore il quale esagera le sue passioni, mentre non solamente essi alzano in armonioso tuono le voci ne' grandi affari, ma ne' bei passi, e nelle enfasi de' gran sentimenti; di modo ché par, che non solo essi vogliano rilevare la verità dell’affetto naturalmente imitato, ma anche l’artificio, e l’ingegno del tragico. Le loro commedie più celebri son pur verso, ed io, che mi son trovato all’<hi rend="i">Anfitrione</hi>, son rimasto contento del lor recitare assai più moderato nelle declamazioni, e armonioso quanto bastava a non guastare il giro, e posatura del metro.</p>
        <p>Convengo con te (ricominciò l’Impostore). Più caricano la tragedia, che la commedia tanto nella lunghezza del ragionare quanto nella declamazione, e così per l’appunto hanno a fare per conformarsi alla natura, ed a' Greci. Quanto a me credo, che i discorsi lunghi sian del carattere vero della tragedia, perché di cose gravi da gravi, e gran personaggi gravemente si parla. La materia grave esigge lunghezza: il parlar de' gravi personaggi con gravità porta, che senza interruzione procedano i ragionamenti sino alla fine, anche per la creanza da non obbliarsi mai fra i signori, i quali né debbono mai interrompere, né essere mai interrotti, se non per importantissimi, e violenti riguardi; che sebbene i discorsi tragici appaiono lunghi, non lo saranno, paragonati a quel vero, che si vorrebbe dalla materia, e che in grazia dell’uditorio si abbrevia, ma si abbrevia in modo, che l’imitazione moderi il vero, non lo distrugga. Per l’opposta ragione giudico dicevole alla commedia, ove gente privata, o popolare interviene il ragionare tumultuoso, ed interrotto, e per avventura più scarso, perché gli affari, che si maneggiano da' privati, essendo di minor peso, e di minor conseguenza, che quelli, che si maneggian da' principi, richiedono ancora minor gravità, e maggior famigliarità nel rappresentarli; dove i rigiri, e gli affetti de' gran personaggi diportandosi intorno a' vasti disegni, siccome vogliono un vestimento più riguardevole d’espressioni così esiggono un tuono di voce più gravemente commossa. La commedia si contenta dunque di un famigliare recitamento; la tragedia comanda un’alterata declamazione, né solamente ciò vuole nell’agitazione delle passioni, ma nell’enfasi maggiore de' sentimenti, di maniera ché nella maggior parte di ciò, in cui spicca l’ingegno del poeta, dee spiccare la voce ancor dell’attore, e recitano esattamente coloro, che così fanno nella tragedia; né mi replicare, che troppo con l’imitazione passano il vero: torno a dire, che nella rappresentazione tutto dee esser caricato, sì perché lo spazio fra gli attori, ed il popolo sminuisce la caricatura con la distanza, sì perché l’impostura vuoi qualcosa di violento, per far l’effetto del vero negli animi di chi ascolta. Un perito artefice, che dipinga Apolline fra le Muse in un sito, che per altezza, o per lontananza affatichi lo sguardo degli spettatori, altera, e rileva il dintorno sì dello dio giovinetto, che delle vergini sue compagne, e queste figure, che a chi di lontano le guarda, rassembrano sì delicate, e gentili di vita, mirate poi da vicino sembrerebbero grossolane, gigantesche, e troppo alterate; così avverria de' colori, che con tanta soavità paiono entrare l’un nell’altro con esquisitissimo accordo di finimento: osservati più da vicino si troverebbero separati, crudi, e sfacciati; ma se l’artificiosa alterazion non vi fosse, languirebbe la dipintura, e languirebbe nella rappresentazione della tragedia un troppo naturale regolamento di voce. Io non credo di aver teco a contrastar dell’azione, perché di questa nel teatro franzese veduto avrai maraviglie, e maraviglie non meno nella parlante, che nella muta. Voi Italiani particolarmente mancate in questa seconda, non si prendendo i vostri attori veruna soggezione di sé medesimi, quando non parlano, e quando ascoltano, per lo più non danno il dovuto segno del movimento, che in essi l’altrui parlare cagiona; e se taluno si dibatte alquanto tacendo, riporta invece di un giusto applauso, l’ingiusta taccia di affettazione; né arriva punto a piacermi quel continuo passeggiare, che per voi fassi in scena attraverso l’un dietro all’altro; come nemmen loderei lo star ritti, e piantati sempre in un canto. Diasi, che certi discorsi ricerchino questo movimento bizzarro in chi vuole in ogni maniera parlare, a chi in nessun modo vorrebbe ascoltare, certa cosa è, che in un ragionamento degno di molta attenzione, e di gran premura de' personaggi interlocutori, questo passeggio non sembra a proposito; e se gravissime materie talvolta si divisano passeggiando, cio non è mai nella guisa, che nelle scene italiane si rappresenta. Si possono bensì dar movimenti alla persona dell’attore, senza che si scosti sempre, o s’accosti con questo regolato, e laterale passeggio, e i movimenti saranno plausibili, se si troveranno uniformi, all’affare, che si propone, o alla passione, che si eccita, sien poi d’occhi, di braccia, di passi, e di tutta ancor la persona leggiadramente contorta.</p>
        <p>Confesso (io risposi) che l’azion de' Franzesi ha non so che di più attento, quando non parla, e quando parla, di più commosso; e se questa è perfezione (siccome in parte concedo) avanza la nostra italiana. Trovo però alcuni errori nel recitamento franzese, che non sono nell’italiano. Primieramente passano i loro attori dall’un estremo nell’altro, cominciando sempre i colloqui dal fondo della scena in voce sì bassa, che dall’orchestra stessa non è uomo, che si vanti di poter distinguere i sensi del lor borbottare. Questo è un gravissimo error nell’attore, che dee in grazia degli uditori parlar sempre intelligibilmente, ancora quando la natura della cosa vorrebbe, che in voce sommessissima favellasse; quando poi s’accosta al proscenio, allora fa rimbombare più del bisogno la sua sonora declamazione. Deesi al comodo del popolo un altro riguardo, ed è, che il viso, e la bocca di chi favella, sien sempre volti al teatro, allorchè pronunzia, potendo rivoltarsi, s’ei pur lo vuole, a' compagni, co' quai dialoghizza negl’intervalli del suo ragionare; là dove l’interlocutore, che finge ascoltare, può collocarsi in profilo verso di chi discorre, contrassegnando in simil guisa attenzione. Ma ne' Franzesi, chi parla, fa spesse volte lunghi ragionamenti in profilo, di modo ché chiunque si truova nel corno opposto all’attore può intender le sue parole; ma gli uditori, a' quali ei volge le spalle, nulla ne intendono, e quei di mezzo pochissimo. Ne fanno ben una peggiore: volgon talora le spalle all’uditorio, quasi vagheggiando i colonnati dell’orizzonte; fanno anche peggio, le volgono spesso a chi seco parla, ed ho veduto far l’uno, e l’altro frequentemente al gran Baubour. Egli è vero, che questo famoso attore lo pratica in occasione di mostrare d’udire mal volentieri, o una correzione, o un rimprovero; ma, o l’oda da' maggiori, o da eguali, sempre quella positura di corpo è incivile, e plebea, e vi sono ben altri modi di palesare il dispetto. Appena lo ammetterei in una donna, che udisse tentarsi impropriamente d’amore in circostanze, dove il suo onore la volesse crucciosa di così fatta dichiarazione. La verginità, la modestia ha talvolta un non so che d’incivile, che ben s’accorda con la custodia della virtù. E per terminare quel tanto, che ho impreso impensatamente a dir dell’azione, ella è veramente smaniosa nelle passioni più della nostra, ma lo è ancora fuori delle passioni. Lodo bene quel vezzoso decoro, con cui madame Dangeville fa giocar gli occhi, e il sorriso nelle espressioni amorose, e quel ben tenero smarrimento, col quale nell’imitazion degli affanni, affanna i creduli spettatori; lodo quel parlar frettoloso di un animo violentemente commosso, quelle avvertite rivolte d’occhi girati a tempo, que' pianti, che a differenza de' finti pianti d’Italia, non fanno ridere, ma lagrimar gli uditori, e sino quel quasi singhiozzo ne' vivi affetti della scaltrita madame Demarre. Ma quello spesso vibrar di braccia del per altro incomparabil Baubour, e molto più del suo imitatore Quinault, che alcuna fiata è più da fanatico, che da passionato, e che tanto s’ama fuor di proposito da questi comici volatori, che aleggiano ritti su' piè, come sul tetto della lor colombaia i piccioni, non arriverà mai a piacermi; siccome per altra parte mi piace nell’esaggerazioni di madame Demarre, quel mostrare di mettere alla scoperta tutto il suo cuor sulla lingua, e perciò lanciarsi dietro alle spalle una ciocca di capelli, che le scherzava sul petto, quasi le fosse ancor questa d’inopportuno imbarazzo a cacciar fuori del seno l’animo fervido, e passionato. Ben mi dispiace negli uomini, quando vogliono far campeggiare, o l’ironia, o la minaccia, quel deformarsi le faccie col troppo increspar della fronte, col sovrappor labbro a labbro, e col parlare, crollando la testa a guisa di pendolo, ma non mi spiace nelle disperazioni quello stropicciar del cappello per altro innocente della lor declamata disgrazia. Ma il povero cappello poi non dovrebbe essere in giro dalla testa alla mano, ed essere con le piume su, e giù strascinate a tanta parte di azione, a quanta i comici vostri lo chiamano. E poiché abbiam toccato il cappello, diremo ancor del vestire. Egli è ricco, e nelle donne poi è affatto leggiadro; né mi disgusta il vederle dipinte ne' volti, perché così facevano ancora i primi comici, che a' tempi antichi assai più de' tuoi, si tingevano, e conosco, che la notte, i lumi, la lontananza, le gioie, e la soverchia finta ricchezza de' vestimenti fanno languire i sembianti, ancorché dotati d’un bel colore della natura. Ma quell’Agamemnone vestito da ballerino, con un cappello in testa piramidato di piume, è una di quelle figure, che noi Italiani esporremmo per muovere a riso coll’impropria stranezza dell’abito; io perdono a' Franzesi l’amar cotanto il lor diletto cappello, che lo pongano ancora su quelle teste, sulle quali dovrebbe risplendere o l’elmo, o il diadema. Ma, Dio buono! facciamo almen questa corte alla loro stimata nazione; vestano i Greci del tutto in maschera, e li vestano alla franzese. Ciò sarà improprio, rispetto a' tempi, ne' quai si finge l’azione, pure non iscomoderà punto gli occhi del popolo, che gli ascolta. Ma ecco Agamemnone col cappello, e con la parucca, franzese persino al collare; dal collo poscia in giù in giubbone, e in brache dintornate da gioielli, ricamate d’oro, snello, ridevole, né franzese, né greco, né di nazion, che si sappia sinora scoperta nell’universo. Quando arriviamo alle gambe, eccolo divenir greco in un tratto, ecco applicati all calzetta di seta i tragici maestosi coturni, di modo ché parmi appunto quella figura di Orazio:</p>
        <quote>
          <l>Humano capiti cervicem pictor equinam</l>
          <l>Jungere si velit, varias inducere formas,</l>
          <l>Spectatum admissi risum teneatis amici?</l>
        </quote>
        <p>Tu vedi bene, che il giudizioso Racine mi suppone Agamemnone più tosto in paludamento reale, che quasi in farsetto, ed in fatto Efigenia si rallegra di ritrovarlo in abito sì solenne; che non sapeva la misera essersi esso così vestito, per assistere al suo sacrificio, cosa, che muove l’uditorio consapevole della imminente sventura, ad una giusta pietà verso di quella vergine, che crede d’esser la sposa di Achille, ed è la vittima di Calcante. Molta avvertenza hanno i Franzesi nel non lasciar vuota la scena, volendo la maggior parte de' tragici loro, che resti sempre un attore della scena, la qual finisce a colloquio con uno di quelli, che va a cominciare, ad effetto (dicono) che non si dia il vuoto nella tragedia, come tu sei d’opinione, che non si debba dar nella natura; ma io aderisco al partito di que' filosofi più mansueti, e moderni, che ammettono qualche parte di vuoto, per facilitare il movimento de' corpi, tanto più, che questo vuoto di scena è difetto del corago, non del poeta, conseguendosi agevolmente questo material riempimento coll’avvertire che nel mentre l’uno esce l’altro entri; e così il popolo veda sempre piuttosto due, che nessuno. Son ben altresì in tua sentenza a non ammetter vuoto nell’azione, perché, se ciò è difetto, egli saria non del corago, ma del poeta; e giacché si parla di avvertenze meccaniche, nessuna avvertenza hanno poscia nel sortire in iscena, e nel rientrare, nel che noi siamo religiosissimi. Noi altri facciamo sortir l’attore dal canto, ove fingiamo il suo soggiorno, e sempre colà rientrare, quando l’azione non chieda, che ei debba in altra parte portarsi; e allora, se questa parte è determinata, avvertiamo, che a quella volta ei s’incammini; se è indeterminata, può indirizzarsi ove vuole, purché a nessuna delle già destinate parti si avanzi. Succedon poi, credo per difetto particolare de' comici, non per costume, o abuso del teatro franzese, spessi incontri nell’entrare, e nell’uscire di due personaggi, che deono l’un l’altro sfuggirsi, o almen si suppone, che non si debban reciprocamente vedere, lo che pure si nota di errore fra noi, e vi ha casi, ne' quali le sopradette avvertenze tolgono, o danno notabilmente alla rappresentazione. A questo proposito mi fu detto, che nel <hi rend="i">Brittannico</hi> di Racine, dopo rappresentatasi a maraviglia da madame Demairre, che ivi era Giunia, e di Quinault, che era Brittannico, la scena, in cui questa povera principessa è astretta da Nerone, che sta d’ascoso ad ascoltare, a non accogliere l’espressioni amorose del disperato Brittannico, per non rovinarlo; esce poi Nerone, dal quale licenziandosi la meschina, parte di scena, entrando là dove era un momento avanti, entrato Brittannico, lo che potea produrre un effetto di maggior gelosia nel sospettoso tiranno, e però la cauta donzella dovea bene stare avvertita di fuggire ogni apparenza dannosa all’amante, e dovea portarsi verso altra parte, e dentro il proprio appartamento; mi fu detto ancora, che questa poca avvertenza fu notata da tutto il popolo interessato nella salvezza dell’infelice Brittannico.</p>
        <p>Mentre io così diceva tutto in un fiato, m’interruppe l’accorto Impostore col ridere in guisa, che ne ballavano le rilevate sue spalle, e postami sul braccio, quasi per sostenersi negli eccessi del riso, la destra:</p>
        <p>Lasciami (disse) un po’ respirare, e poi discorriamola seriamente. Per Dio, che i Franzesi non possono tacciarti di adulatore, ma né meno ameresti, che ti tacciassero di satirico, e però esaminiamo la cosa a dovere. Primieramente tu non hai veduto i migliori attori di Francia, che a’ nostri giorni sieno stati monsieur Baron, e madame Duclos nel tragico, e giudichi solamente di quelli, che sono i migliori fra i men perfetti. Questa bell’arte del rappresentar recitando, dee senza dubbio aver le sue leggi, ma come che alcune ve ne siano universali, ed inevitabili, che qualsivoglia nazione dee, quando è savia, accettare, ve n’ha però alcune particolari, che bene stanno ad una nazione, e non ad un’altra, e tutte intanto hanno il lor pregio per sé medesime, ma molto più rispetto al luogo, a cui si uniformano. Vedine l’esempio nel ballo. Il Francese balla di modo, che sembra quasi nuotare. Le braccia sempre elevate, e pieghevoli, rompono l’onde leggiadramente; e guizza in mille rivolgimenti con la vita, quasi che ceda con le sue dolcissime piegature al moto della corrente, e di tempo in tempo saltella appunto come quel nuotatore, che secondando gl’innalzamenti dell’onda; si lascia sospingere all’alto per avanzare di viaggio. Lo vedi girarsi, e rigirarsi senza un cert’ordine di figura, che almeno sensibilmente si faccia distinguere per quadrata, ovata, o ritonda. Ecco abbandonamenti, risalti là dove non gli aspettavi, ma il tutto eseguito con tanta grazia a seconda degl’instrumenti, che t’innamora, e tu avrai certamente nella <hi rend="i">Medea</hi> lasciati gli occhi detro il leggiadro danzare della piccola, e più che vezzosa madame Prevoste. Questa maniera di ballo piace estremamente ai Franzesi, inclinati agli atteggiamenti amorosi, e piace ancora generalmente all’altre provincie, perché l’amore è una passione, che è comune a tutto il genere umano. Con tutto ciò lo Spagnuolo ha una maniera di ballo in sé raccolta, e che nello stesso svincolamento leggero di vita custodisce un non so qual decoro di maestà, che è indivisibile dal genio grave della nazione, dimodoché questa danza sembra più tosto un passeggio adorno di bizzarrie spiritose di movimenti, che mettono in vista la dispostezza, e l’agilità della vita, alta, minuta, e disciolta, doti tutte, che si tengono in giusto pregio da un popolo, che mai non piega a viltà. L’Italiano in mezzo, ed a’ lati dispone ordinatamente la spiritosa sua danza: si vibra nell’aria, e trinciate in essa agilissime capriole, si restituisce in punta di piè leggerissimamente sul piano, e appena toccatolo, risale come pernice, che tutta ritta si spicca nel breve suo volo di terra, a cui agilmente rendutasi, delude il cane, che se le accosta, col rialzarsi. Questa terza sorta di ballo, che fa la maggior comparsa nell’aria, somigliasi al volo. Abbonda del brio franzese, ma poscia manca di que’ soavi abbandonamenti di madame Prevoste. Abbonda dell’ordine, e della dispostezza spagnuola, ma poscia manca di quella altrui gravità. Ora tu vedi, che questi tre balli, quando siano esequisitamente eseguiti, egualmente son grati, e son belli; ma gratissimi sono, e bellissimi ciascheduno al genio prevenuto delle tre differenti nazioni. Il vestire del ballerino italiano s’uniforma a quello del ballerino franzese, benché questo vesta più ricco, e più bizzarro, ma quei più liscio, e leggero. Il ballo spagnuolo vuol l’abito nazionale, che scopra con la sua ben adatta lindura i fini, e sottili dintorni della minuta vita, dell’affuselata coscia, della lunga agile gamba, e del piè breve, o abbreviato dalla scarpetta. L’aria degl’instrumenti franzesi è per lo più un dolce mescolamento di fievolezza, e di spirito. Quella degli spagnuoli ha più tosto un non sò che di dignità, e di querela. Ma è tutta quella degl’italiani salterellante, e briosa. Veniamo a noi, e per giudicar senza passione, giudichiamo egualmente del recitare. Appresso della nazione franzese è in pregio, ed in costume il declamar su’ teatri in voce caricatamente sonora. Gli Spagnuoli niente declamano, ma tutto dicono con sussiego, e con gravità, e ben di rado adiviene, che variino i tuoni del loro parlare in scena sempre sostenuto in tuon famigliare, ma nobile, né mai per gran passione, o per grandi affari escono dalla lor natia compostezza; ed imitando i loro civili discorsi, recano a grandezza d’animo il non alterarsi esternamente per tutto ciò, che potrebbe alterare ogni anima men che spagnuola. Voi altri italiani ora vi componete, ora vi scomponete, secondo che vi pare portar il bisogno, ora gravi, ora famigliari, ma più pendete al famigliare, che al grave, più all’espressione civile, che alla tragica, e passionata declamazione. I gesti di tutte tre le nazioni corrispondono parte al loro costume, o più ardente, o più sostenuto, o misto sì dell’uno, come dell’altro, e ciascheduna di essa si stima ne’ suoi teatri, e sprezza le altre, perché ciascuno preferisce con troppo amore il proprio genio all’altrui, io che vengo per terzo ad eriggermi in giudice di queste tre maniere sì d’atteggiare, come di parlare, trovo in tutte tre i loro vizi, e le loro virtù, e ti vo’ dar gusto con sentenziare, che l’Italiano va a piacere con più ragione degli altri, se più commozione dagli Franzesi, e più gravità dagli Spagnuoli prenderà in prestito nelle scene. Di questo mescolamento mi dà grande speranza Luigi Riccobuoni detto Lelio comico, che con la sua brava Flaminia si è dato non solo ad ingentilire il costume pur troppo villano de’ vostri istrioni, col rendere l’antico decoro alla comica professione, ma recitando insieme co' suoi compagni regolate e sode tragedie, le rappresenta con vivacità, e con fermezza conveniente a’ soggetti, che tratta, di modo ché potete voi dargli il giusto titolo di vero riformatore de’ recitamenti italiani. Quanto al vestiario (perdoni la Crusca questo, ed altri termini del teatro), egli è certo, che né si dee vestir Agamemnone alla franzese, né tampoco in farsetto; ma vi dee essere un certo modo di mezzo, che senza disgustar l’occhio avvezzo alle mode presenti, abbigli riccamente il personaggio, facendo concepire al credulo vulgo, che sia vestito all’antica. Questo vestire ideale è quello, che voi altri chiamate eroico, e che sì nelle tragedie, che ne’ vostri drammi per musica usate, e che i Franzesi in quella, che chiaman opera adoprano. Ma certa cosa è, che i Franzesi in questa parte dan bene che imitare a voi Italiani, e siete ancor lontani di molto ad arrivare alla lor perfezione, benché negli ultimi anni vi siate posti in carriera di raggiungerla, e forse di soprassarla; noi altri Greci trattando i nostri argomenti abbigliavamo alla moda delle nostre corti gli attori, ma il nostro vestiario era assai più parco del vostro, perché noi finivamo nel finger porpora, ed oro, ove voi avete inventato tutta la fioritura delle gemme più gaie, e più rare, talché l’imitaizone favorita dalla distanza, e da’ lumi par sin che superi il vero; e benché più di noi Greci, meno certo di voi moderni Italiani han saputo in questa parte inventare i vostri antecessori latini, benché le loro rappresentazioni, se si riguarda il vero valore intrinseco de’ loro fastosi, e ricchi apparati, superassero di molto le vostre. Ma tu mi fai essere non più filosofo, non più poeta, ma comico in muovermi sì fatte questioni. Abbiam qui parlato degli accidenti del teatro. La materia l’avete copiosa, perché avete più fatti di noi da lavorarvi sopra tragedie, e molte ancor delle buone ne son lavorate, essendo ne’ soggetti disposti introdotta una forma proporzionale. Egli è uopo avvezzare il gusto del popolo a divertirsi di ciò, che giova al costume, e prega il cielo, che lungamente conserve il marchese Scipione Maffei, di cui non fu intelletto più amante della verità, e che si prendesse men soggezione delle pur anche accreditate imposture. Tu l’hai veduto nel suo trattato <hi rend="i">Della scienza cavalleresca</hi>, su cui fremono invano i corucciati pretesi giudici del mal condotto puntiglio, e del falso onore, e lo vedrai nella raccolta, che ei sta facendo di alcune antiche tragedie, parte delle quali egli ha già fatte felicemente rappresentare; e guai alle tue, s’ei ne compone una sola. Ma l’aria colante di queste tilie comincia ad aggravarmi la testa, e omai la sera va spopolando questo fronzuto passeggio, a cui va levando il bel verde, che sì ne allettava. Amico, a rivederci.</p>
        <p>Così mi disse; ed entrato fra quelle scene, che formano quivi il teatro, mi lasciò solo; né mai o nelle Tuillerie, o altrove ho potuto più rivedere il nostro Aristotile, o sia il nostro Impostore.</p>
      </div>
    </body>
  </text>
</TEI>